<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Badarayana: Brahmasutra, Adhyaya 4, with Govindananda's Ratnaprabhavyakhya</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>


Badarayana: Brahmasutra, Adhyaya 4<BR>
with Govindananda's Ratnaprabhavyakhya,<BR>
a subcommentary on Samkara's Sarirakamimamsabhasya<BR>
<BR>
[Sutra text added!]<BR>
<BR>
<BR>
<BR>
Input by members of the Sansknet project<BR>
(www.sansknet.org)<BR>
<BR>
<BR>
This GRETIL version has been converted from a custom Devanagari encoding.<BR>
Therefore, word boundaries are usually not marked by blanks.<BR>
These and other irregularities cannot be standardized at present.<BR>
<BR>
<BR>
THE TEXT IS NOT PROOF-READ!<BR>
<BR>
<BR>
<BR>
REFERENCE SYSTEM:<BR>
BBs_n,n.n = Badarayana-Brahmasutra_Adhyaya,Pada.Sutra<BR>
BsRp_n,n.n.n = Brahmasutra-Ratnaprabhavyakhya_Adhyaya,Pada.Adhikarana.Sutra<BR>
<BR>

<BR>
<BR>

<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
<BR>
<BR>
<b>atha caturtho 'dhyāyaḥ /</b><BR>
<BR>
<BR>
yajjñānājjīvato muktirukrāntigativarjitā /<BR>
labhyate tatparaṃ brahma rāmanāmāsmi nirbhayam //1//<BR>
<BR>
<BR>
<BR>
____________________________________________________________________________________________<BR>
<BR>
START BsRp_4,1.1.1ḥ<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
<BR>
āvṛttir asakṛdupadeśāt  | BBs_4,1.1 |<BR>
<BR>
<BR>
<BR>
oṃ /<BR>
<b>āvṛttirasakṛdupadeśāt /</b><BR>
sādhanaṃ nirūpya phalaṃ nirūpyata ityadhyāyayorhatuphalabhāvaṃ saṃgatimāha-<b>tṛtīya iti /</b><BR>
phalaprāsaṅgenotkrāntirarcirādimārgaśca vicāryata ityāha-<b>prasaṅgeti /</b><BR>
pūrvaṃ sākṣādeva śrutyuktaṃ saṃnyāsādi sādhanaṃ cintitaṃ, saṃprati phalārthāpattigamyamāvṛttyādikamadyāśleṣādhikaraṇātprāk cintyate, tadārabhya jīvanmuktistato dvitīyapāde utkrāntistṛtīye arcirādimārgasya gantavyasya ca nirṇayaścaturthe jñānopāsanayoḥ phalanirṇaya iti pādārthavivekaḥ /<BR>
ādyādhikaraṇasya śravaṇādisādhanaṃ viṣayamanūdya dvedhānuṣṭhānadarśanātsaṃśayamāha-<b>ātmā vā iti /</b><BR>
śrautātmadhīsādhanaphalavicārātmakatvātsarvādhikaraṇānāṃ śrutiśāstrādhyāyasaṃgataya uktāḥ /<BR>
tattatpadārthasaṃbandhāttattatpādasaṅgatiḥ /<BR>
mokṣe viśeṣābhāvavacchravaṇādāvāvṛttiviśeṣo nāstīti dṛṣṭāntalakṣaṇāvāntarasaṃgatyā pūrvapakṣamāha-<b>kiṃ tāvaditi /</b><BR>
atra pūrva pakṣe śravaṇādeḥ prayājavadadṛṣṭārthatvātsakṛdanuṣṭhānaṃ phalaṃ, siddhānte tvavaghātavaddṛṣṭārthatvādyāvatphalamāvṛttiriti bhedaḥ /<BR>
asakṛdupadeśānyathānupapattyā sādhanāvṛttau śāstrasya tātparyamiti śaṅkate-<b>nanvasakṛditi /</b><BR>
śravaṇādīnāṃ samuccayasidhyarthatvenāsakṛdukteranyathopapatternāvṛttau tātparyamityāha-<b>evamapīti /</b><BR>
saguṇasākṣātkārasādhaneṣvapyanāvṛttimāha-<b>sakṛditi /</b><BR>
yadyapyasakṛdupadeśa āvṛttisamuccayayoranyatarasūcakatvenānyathāsiddhaḥ, tathāpi dṛṣṭe saṃbhavatyadṛṣṭamātrakalpanānupapatteḥ śravaṇāderāvṛttidvārā sākṣātkāraphalasya ṣaḍjādau dṛṣṭatvādasakṛduktirāvṛttiṃ sūcayati dṛṣṭārthatvāditi nyāyānugrahādityāha-<b>na darśanaparyavasānatvāditi /</b><BR>
dhyānasya tvāvṛttervedopāsīteti śabde śrutatvānna kevalārthikatvamityāha-<b>apiceti /</b><BR>
astyupāstiśabdasyāvṛttivācitvaṃ tathāpi vedetiśabdoktavedaneṣvahaṅgraheṣu kathamāvṛttisiddhirityata āha-<b>vidyupāstyośceti /</b><BR>
śabdayorekārthatvamudāharati-<b>kvaciditi /</b><BR>
sa raikvo yadveda tatprāṇatattvaṃ raikvādanyo 'pi yaḥ kaścidveda tatphale sarvamantarbhavatītyetadukte itthaṃ mayotkṛṣṭatvena sa raikva ukta iti haṃsaṃ prati haṃsāntaravacanaṃ, tacchrutvā raikvaṃ gatvovāca jānaśrutiḥ, he bhagavaḥ, etāṃ raikvaviditāṃ devatāṃ me 'nuśādhi mahyamupadiśetyarthaḥ /<BR>
evaṃ saguṇanirguṇasākṣātkārasādhanadhyānasyāvṛttiḥ śrautī cārthasiddhā ca dṛṣṭārthatvāt, śravaṇamananayostvasakṛdupadeśādarthasiddhaivāvṛttiriti viśeṣaḥ //1//<BR>
<BR>
<BR>
<BR>
END BsRp_4,1.1.1<BR>
<BR>
____________________________________________________________________________________________<BR>
<BR>
START BsRp_4,1.1.2ḥ<BR>
<BR>
<BR>
liṅgāc ca  | BBs_4,1.2 |<BR>
<BR>
<BR>
<BR>
ādityasyaikasyaivodgīthe saṃpādyopāsanānmama tvameka eva putro 'sīti kauṣītakiḥ putramuvāca, atastvaṃ tathā mākṛthāḥ kintu bahūn raśmīnādityaṃ ca paryāvartayatāt pṛthagāvartayasvetyarthaḥ /<BR>
talopaśchāndasaḥ /<BR>
atra paryāvṛttiśabdātsiddhavadudgīthadhyānasyāvṛttiruktā tato dhyānatvasāmānyātphalaparyantatvasāmānyādvā liṅgātsarvatra śravaṇamananadhyāneṣvāvṛttisiddhirityāha-<b>liṅgācceti /</b><BR>
evaṃ tāvatsaguṇanirguṇasākṣātkārasādhaneṣvāvṛttiruktā tatra saguṇadhyānāderāvṛttimaṅgīkṛtya nirguṇaśravaṇādiṣvāvṛttimākṣipati-<b>atrāhetyādinā /</b><BR>
vākyaṃ nirguṇasākṣātkārajanane śaktaṃ na vā, ādye sakṛcchrutavākyātsākṣātkārasiddherāvṛttirvṛthetyuktvā dvitīyaṃ śaṅkate-<b>sakṛditi /</b><BR>
aśaktasyāvṛttāvapi phalānupapattirityāha-<b>neti /</b><BR>
tathāpīti svato 'śaktasya yuktisāhityācchaktāvapītyarthaḥ /<BR>
vākyayuktibhyāṃ parokṣajñāne jāte 'pyaparokṣajñānārthamāvṛttiriti śaṅkate-<b>athāpi syāditi /</b><BR>
tayoḥ parokṣajñānahetutvasvābhāvyādāvṛttāvapi na sākṣātkāraḥ syāditi pariharati-<b>nāsakṛdapīti /</b><BR>
yadi tayoḥ sākṣātkārasāmarthyaṃ yadi vā parokṣajñānasāmarthyamubhayathāpyāvṛttyanapekṣetyāha-<b>tasmāditi /</b><BR>
pramātṛvaicitryādapyāvṛttyaniyama ityāha-<b>naceti /</b><BR>
prameyasyānaṃśatvācca tathetyāha-<b>apiceti /</b><BR>
dvividho hyadhikārī syātkaścijjanmāntarābhyāsānnirastasamastāsaṃbhāvanādipratibandhaḥ kaścittu pratibandhavāniti /<BR>
tatrādyaṃ pratyāvṛtterānarthakyamiṣṭaṃ, dvitīyasya tu pratibandhanirāsāya tadapekṣeti samādhatte-<b>atrocyata iti /</b><BR>
āvṛtteḥ pratibandhānirāsārthatve liṅgamāha-<b>tathāhīti /</b><BR>
yathā ṣaḍjādisvarabhedasākṣātkāraśaktamapi śrotramabhyāsamapekṣate tathā brahmātmasākṣātkāraśaktaṃ vākyaṃ tadapekṣamityanubhavamāśrityāha-<b>nahi dṛṣṭe 'nupapannaṃ nāmeti /</b><BR>
tattvaṃpadalakṣyārthasya durbodhatvādajñānaprayuktasaṃśayādipratibandhasaṃbhavāttaddhvaṃsāyāvṛtt ireṣṭavyeti vācyalakṣyavivekapūrvakamāha-<b>apicetyādinā /</b><BR>
yaduktamanaṃśatvātprameyasyāvṛttyānarthakyamiti, tatrāha-<b>yadyapīti /</b><BR>
āropitāṃśanirāsāya na me deho nendriyamityabhyāso yukta ityarthaḥ /<BR>
vākyārthajñāne sati kathamabhyāsaniyamaḥ, pramāṇajñānasyābhyāsāyogājjñāninaḥ śravaṇādiniyamāyogāccetyata āha-<b>tattviti /</b><BR>
jñānātprāgeva śravaṇādivyāpāraniyamanaṃ kriyata ityarthaḥ /<BR>
adhikaṃ śaṅkitumuktamanuvadati-<b>yeṣāmiti /</b><BR>
adhikaṃ śaṅkate-<b>satyamiti /</b><BR>
duḥkhitvapratyakṣavirodhādvākyādaikyadhīrnodetītyarthaḥ /<BR>
pratyakṣasya bhrāntitvādavirodha ityāha-<b>netyādinā /</b><BR>
duḥkhādayo nātmadharmāḥ dṛśyatvāddehādivat, nāpyātmasvarūpāḥ ātmani satyapyananuvṛttitvādvyatirekeṇa caitanyavadityarthaḥ /<BR>
nirduḥkhe cidātmani duḥkhādidhiyo bhrāntitvādvākyārthānubhavo na virudhyata ityāha-<b>tasmāditi /</b><BR>
anubhave jāte 'pyāvṛttyādyanuṣṭhānaṃ kiṃ na syādityata āha-<b>na caivamiti /</b><BR>
ratiḥ kāmaḥ ātmakāmatayā tṛptirviṣayatṛṣṇākṣayaḥ tena saṃtoṣe ātmānandānubhava iti bhedaḥ /<BR>
nanvāvṛttau niyogātpravṛttirvācyā tathā ca niyuktatvabuddherakartrātmadhīrna syādityata āha-<b>tatrāpīti /</b><BR>
āvṛttyabhyupagame 'pyakartāhamityanubhavātpracyāvya gururanyo vā niyogānna pravartayeduktadoṣādityarthaḥ /<BR>
kathaṃ tarhi pravṛttirityata āha-<b>yastviti /</b><BR>
apratibhānādasaṃbhāvanādinetyarthaḥ /<BR>
śiṣyabuddhyanusāreṇa trotavyādivacobhiḥ pradhānasiddhyarthamāvṛttyādau pravartayedityarthaḥ //2//<BR>
<BR>
<BR>
<BR>
END BsRp_4,1.1.2<BR>
<BR>
____________________________________________________________________________________________<BR>
<BR>
START BsRp_4,1.2.3ḥ<BR>
<BR>
<BR>
ātmeti tūpagacchanti grāhayanti ca  | BBs_4,1.3 |<BR>
<BR>
<BR>
<BR>
<b>ātmeti tūpagacchanti grāhyanti ca /</b><BR>
pūrvatra dhyānāderāvṛttiruktā tāmupajīvya tattvajñānārthaṃ dhyānāvṛttikāle kimahaṃ brahmeti dhyātavyamuta matsvāmīśvara ityaikyabhedamānābhyāṃ saṃśayamāha-<b>ya iti /</b><BR>
śabdādeva pramita ityādāvayamātmā brahmetyādyabhedaśrutibhiraikyanirṇayātsaṃśayamākṣipati-<b>kathamiti /</b><BR>
bhedaśrutyanugrahādbhedapratyakṣādiprābalyamālambya saṃśaya ityāha-<b>ucyata iti /</b><BR>
abhedaśrutīnāṃ gauṇatvamukhyatve ubhayatra phalaṃ, yadyapyayaṃ pratyakṣādivirodhaparihāro dvitīyādhyāyasaṃgatastathāpyaikyaśruteraviruddhatvaniścayasya samādhāvantaraṅgatvādiha saṃgatiḥ /<BR>
viruddhayoraikyadṛṣṭirasiddhetyāha-<b>nāhamiti /</b><BR>
kiñca kimīśvarasya jīvamātratvamaikyaṃ jīvasyeśvaramātratvaṃ veti vikalpya krameṇa dūṣayati-<b>īśvarasya cetyādinā /</b><BR>
ekatvaśrutiprāmāṇyāyaikyadhyānaṃ kāryamiti śaṅkate-<b>anyatve 'pīti /</b><BR>
ekatvadhyānamasmadiṣṭameva /<BR>
ekatvaṃ tu nāstītyāha-<b>kāmamiti /</b><BR>
abhedaśrutīnāṃ phalavadapūrvārthatātparyeṇa gauṇatvāyogādbhedaśrutīnāṃ kalpitabhedānuvāditvātpratyakṣāderapi tadviṣayatvādvimbapratibimbayoriva viruddhadharmāṇāṃ mithyātvānmukhyamaikyamiti siddhānyayati-<b>evamityādinā /</b><BR>
īśvarasya jīvatvaṃ na pratipādyaṃ yeneśvarābhāvaḥ syātkintu jīvasyeśvaratvam /<BR>
na caivamadhikāryabhāvaḥ /<BR>
ekatvaprabodhātprāgadhikāribhedāṅgīkārādityāha-<b>yatpunaruktamityādinā /</b><BR>
vedḥasatyatvaśraddhāluḥ śaṅkate-<b>pratyakṣādyabhāva iti /</b><BR>
varṇeṣu kramasvarayorabhāvādupalabdhadhvanisthayorāropo vācyastathā cāropitakramasvaraviśiṣṭavarṇātmakavedasya mithyātvaṃ durvāraṃ, vādināṃ satyatvāgrahastvavidyāvijṛmbhita iti vedasatyatvābhāvo na doṣa ityāha-<b>neti /</b><BR>
avidyāmākṣipati-<b>kasyeti /</b><BR>
praśnaliṅgena tvayyeva tasyāḥ siddhestvadākṣepānupapattirityāha-<b>yastvamiti /</b><BR>
ajñānamūlatvātpraśnāderiti bhāvaḥ /<BR>
sarvajñābhinne mayi kathamajñānamiti śaṅkate-<b>nanviti /</b><BR>
abhedajñānātprāk cinmātrasya tavaivājñānāśrayatvamanubhavasiddhājñānasyāpalāpāyogāt /<BR>
jñāne tvanirvācyasya tasya bādhānnāśrayāpekṣetyāha-<b>yadyevamiti /</b><BR>
anirṣācyatvena doṣāntaramapi nirastamityāha-<b>yo 'pīti</b> //3//<BR>
<BR>
<BR>
<BR>
END BsRp_4,1.2.3<BR>
<BR>
____________________________________________________________________________________________<BR>
<BR>
START BsRp_4,1.3.4ḥ<BR>
<BR>
<BR>
na pratīke na hi saḥ  | BBs_4,1.4 |<BR>
<BR>
<BR>
<BR>
<b>na pratīke nahi saḥ /</b><BR>
ubhayathā dhyānasaṃbhavātsaṃśayaḥ /<BR>
yathā brahmaṇyabhedasattavādahaṅgraha ukta evaṃ pratīkeṣvapi brahmavikāratayā jīvābhinnabrahmābhinnatvājjīvābhedasattvenāhaṅgrahaḥ kārya iti dṛṣṭāntena pūrvapakṣaḥ /<BR>
atra pratīkopāstīnāmahaṅgrahopāstibhiraviśeṣaḥ /<BR>
siddhānte tu viśeṣasiddhiriti phalam /<BR>
etadārabhyādhikaraṇatrayasya prāsaṅgikī pādasaṅgatiḥ, brahmaikyadhyānaprasaṅgāgatatvāditi vivekaḥ /<BR>
kiṃ pratīkeṣvātmatvānubhavabalādahaṅgraha uta vastuto jīvābhedasattvāt /<BR>
nādya ityāha-<b>nahi sa iti /</b><BR>
nānubhavatītyarthaḥ /<BR>
dvitīyamapyasiddhyā dūṣayati-<b>yatpunariti /</b><BR>
vikārasya brahmaṇā svarūpaikyāyogādbādhenaikyaṃ vācyaṃ pratīkabādhe copāstividhirna syādityarthaḥ /<BR>
kiñca kartṛtvādyabādhenopāstividhipravṛttirvācyā bādhe tadayogāt /<BR>
tathāca bādhamūlabrahmaikyajñānaṃ dvārīkṛtya pratīkeṣvahaṅgrahopāstikalpanā na yuktā, bādhavirodhādityāha-<b>naca brahmaṇa iti /</b><BR>
ato jīvapratīkayoḥ svarūpabhedādahaṅgrahe vidhyaśravaṇācca nāhaṅgraha iti phalitamāha-<b>ataśceti /</b><BR>
yathā rucakasvastikayoḥ suvarṇātmanaikye 'pi mitho naikyaṃ tathā jīvapratīkayoḥ brahmātmanaikye 'pi bhedaḥ samaḥ /<BR>
yadica dharmivyatirekeṇa tayorabhāvaniścayādvastvaikyaṃ tadopāsanoccheda ukta ityarthaḥ //4//<BR>
<BR>
<BR>
<BR>
END BsRp_4,1.3.4<BR>
<BR>
____________________________________________________________________________________________<BR>
<BR>
START BsRp_4,1.4.5ḥ<BR>
<BR>
<BR>
brahmadṛṣṭir utkarṣāt  | BBs_4,1.5 |<BR>
<BR>
<BR>
<BR>
<b>brahmadṛṣṭirutkarṣāt /</b><BR>
ekaviṣayatvaṃ saṃgatiḥ /<BR>
praśnapūrvakaṃ saṃśayabījamāha-<b>kuta ityādinā /</b><BR>
sāmānādhikaraṇyaṃ śrutaṃ tanna tāvanmukhyaṃ, brahmavikārayorgavāśvayorivābhedāyogāt /<BR>
nāpi prakṛtivikārabhāvanibandhanaṃ, vākyasya vikārabādhena brahmaparatvāpātāt /<BR>
na ceṣṭāpattiḥ /<BR>
nāma brahmetyupāsīteti vidhiśrutivirodhāt, parimitanāmagrahaṇānarthakyāpātācca /<BR>
brahmaparatve sarvaṃ brahmeti vaktavyatvāt /<BR>
ataḥ pariśeṣādadhyāsa eva sāmānādhikaraṇyakāraṇam adhyāse ca niyāmakābhāvātsaṃśaya ityarthaḥ /<BR>
utkṛṣṭanikṛṣṭayornikṛṣṭamapyupāsyaṃ phalavattvāditi nyāyo niyāmaka ityarucerāha-<b>athaveti /</b><BR>
atra vikāradṛṣṭibhirbrahmopāstisiddhiḥ phalaṃ, siddhānte tu vikāradṛṣṭyā brahmaṇa upāsyatve nikarṣaprāptau satyāṃ phalavattvāsiddhervikārā evotkṛṣṭabrahmadṛṣṭyopāsyā iti phalam /<BR>
kiñca laukikanyāyāviruddhārthasaṃbhave viruddhārtho na grāhyaḥ pratyavāyaprasaṅgāt /<BR>
kiñca prathamaśrutānāmādityādipadānāmasaṃjātavirodhitayā mukhyārthatvagraho nyāyyaḥ, brahmaśabde ca dṛṣṭilakṣaṇāgrahaḥ, tathā cādityādayo brahmadṛṣṭyopāsyā ityeva vākyārtha ityāha-<b>prāthamyācceti /</b><BR>
brahmaśabdasyaiva dṛṣṭyarthatve hetvantaramāha-<b>itiparatvāditi /</b><BR>
itiśabdaśiraskaḥ śabdaḥ samabhivyāhṛtakriyālakṣaka iti loke prasiddhamityarthaḥ /<BR>
dvitīyāśruteścādityādīnāmevopāstikarmatvamityāha-<b>vākyaśeṣo 'pīti /</b><BR>
utkṛṣṭamevopāsyamiti nyāyamuktamanuvadati-<b>yattūktamiti /</b><BR>
dvitīyetiśrutibhyāṃ laukikanyāyāccoktanyāyabādha ityāha-<b>taditi /</b><BR>
brahmaṇo 'nupāsyatve kathaṃ phaladātṛtvaṃ, tatrāha-<b>phalaṃ tviti /</b><BR>
kiñca yaddṛṣṭyā vikārasyotkarṣaḥ tasya brahmaṇo viśeṣaṇatve 'pyupāsyatvaṃ cātītyāha-<b>īdṛśaṃ ceti</b> //5//<BR>
<BR>
<BR>
<BR>
END BsRp_4,1.4.5<BR>
<BR>
____________________________________________________________________________________________<BR>
<BR>
START BsRp_4,1.5.6ḥ<BR>
<BR>
<BR>
ādityādimatayaś cāṅga upapatteḥ  | BBs_4,1.6 |<BR>
<BR>
<BR>
<BR>
<b>ādityādi /</b><BR>
pṛthivyagnyantarīkṣādityadyusaṃjñeṣu lokeṣu hiṅkāraprastāvodgīthapratīhāranidhanairaṃśaiḥ pañcāṃśaṃ, sāma, tairevādiriti upadrava iti ca bhaktidvayādhikaiḥ saptāṃśa sāmeti bhedaḥ /<BR>
ata viśeṣājñānātsaṃśayaḥ /<BR>
pūrvavadutkarṣanavadhāraṇādaniyama iti pratyudāharaṇena pūrvapakṣamāha-<b>tatreti /</b><BR>
siddharūpādityādibhyaḥ karmarūpodgīthādīnāṃ phalasaṃnikarṣeṇotkarṣādbrahmavadviśeṣaṇatve niyama iti dṛṣṭāntena mukhyaṃ pūrvapakṣamāha-<b>athaveti /</b><BR>
tattatpakṣasiddhireva pūrvottarapakṣaphalaṃ mantavyam /<BR>
kiñcānaṅgeṣvevāṅgadṛṣṭirityatra teṣvaṅgavācipadaprayogaṃ liṅgamāha-<b>tathāceyameveti /</b><BR>
tadetadagnyākhyaṃ sāma etasyāṃ pṛthivīrūpāyāmṛcyadhyūḍhamuparisthitamityarthaḥ /<BR>
ṛci sāmavatpṛthivyāmagnirdṛśyate, ataḥ sāmyātpṛthivyevargagniḥ sāmeti dhyānaṃ vihitaṃ, tatra yadi ṛksāmātmakayoḥ karmāṅgayoḥ pṛthivyagnidṛṣṭhiḥ syāt, tadā pṛthivyagnyorṛksāmapadaprayogo na syādityatra dṛṣṭāntamāha-<b>kṣattarīti /</b><BR>
ataḥ prayogānyathānupapattya pṛthivyagnyorṛsāmadṛṣṭirityarthaḥ /<BR>
viṣayasaptamyā caivamevetyāha-<b>apiceti /</b><BR>
gāyatrasaṃjñaṃ sāma /<BR>
kiñca pūrvādhikaraṇasiddhāntanyāyenāpyevamityāha-<b>prathameti /</b><BR>
anaṅgabuddhyāṅgānyupāsyānīti siddhāntayati-<b>evamiti /</b><BR>
upāstīnāṃ hi karmasamṛddhiḥ phalaṃ śrūyate, sā ca tābhiraṅgeṣu saṃskriyamāṇeṣūpapadyate, aṅgānāṃ samṛddhyanukūlaprakṛtakarmāpūrvajanakatvādityarthaḥ /<BR>
nanu yatropāstīnāṃ prakṛtakarmāpūrvasaṃnikṛṣṭāṅgadvārāpekṣaṃ phalaṃ śrutaṃ tatra phalopapattaye 'ṅgānāmupāsyatvaṃ bhavatu tadanapekṣalokādiphaleṣu tūpāsaneṣu kathamupāsyaviveka iti śaṅkate-<b>bhavatviti /</b><BR>
yathā svatantrapaśuphalasyāpi godohanasya aṅgadvārāpekṣayaiva phalamiṣṭaṃ tadvallokādiphaleṣūpāsaneṣvapi karmāpūrvāṅgadvāraiva phalakalpanā yuktā, karmādhikṛtasyaivāṅgāśritopāsaneṣvadhikārāt, ato 'ṅgānāmevopāsyatvamiti samādhatte-<b>teṣvapīti /</b><BR>
utkarṣānavadhāraṇādaniyama ityuktaṃ nirasyati-<b>phalātmeti /</b><BR>
upakramabalāccāṅgamupāsyamityāha-<b>apiceti /</b><BR>
rasatamatvādḥiguṇādyupasaṃkhyānamityarthaḥ /<BR>
dvitīyaṃ pūrvapakṣaṃ dūṣayati-<b>yattūktamityādinā /</b><BR>
karmabhūyaṃ karmātmakatvaṃ prāpyetyarthaḥ /<BR>
siddhādityādyātmanā karmaṇāṃ dṛṣṭau karmatvahāniḥ syādityata āha-<b>ādityādibhāveneti /</b><BR>
māṇavake 'gnidṛṣṭivadudgīthādiṣvādityādidhiyāṃ gauṇatvānna karmatvābhibhāvakatvamityaṅgeṣvanaṅgatvadhīraviruddhetyāśayaḥ /<BR>
prayogānupapattimuktāṃ nirasyati-<b>tadetaditi /</b><BR>
lakṣaṇābījaṃ saṃbandhamāha-<b>lakṣaṇā ceti /</b><BR>
gaṅgāyāṃ ghoṣa ityatra saṃnikṛṣṭasaṃyogasaṃbandhena tīralakṣaṇā, agnirmāṇavaka ityatrāgniniṣṭhaśucitvādiguṇavattvarūpaparamparāsaṃbandhena lakṣaṇā dṛṣṭā, tathā cātra ṛksāmayoḥ pṛthivyāgnidṛṣṭipakṣe 'pi ṛksāmapadābhyāṃ svavācyārthe draṣṭavyatākhyaparamparāsaṃbandhena pṛthivyagnilakṣaṇā yuktetyarthaḥ /<BR>
nanu pratīkavācipadasya dhyeye arthe lakṣaṇā na yuktā, kṣatṛpadasya rājanyaprayogāditi śaṅkate-<b>tatra yadyapīti /</b><BR>
tathāpi ṛksāmasaṃbandhātpṛthivyagnyorevaitasyāmṛcyadhyūḍhaṃ sāmeti mukhyayoḥ pṛthaguktestadetasyāmityatrāpi tayorgrahe punaruktiḥ syāt, ataḥ pratīkābhedadṛṣṭyā pṛthivyagnyoḥ pratīkasaṃnidhānāttayoreva pratīkapadaprayogaḥ kṛtastabhedadārḍhyāyetyarthaḥ /<BR>
tarhi kṣattṛśabdo 'pi rājani syādityata āha-<b>kṣatriti /</b><BR>
sthitaprayogasya nimittaṃ kimapi vācyaṃ na tu nimittamastīti prayoga āpādya iti bhāvaḥ /<BR>
kṣattā sūtaḥ, tasya kāryaṃ rathacaryādi yadā rājeva karoti tadā kṣattṛśabdo rājanyapyastītyakṣarārthaḥ /<BR>
ṛgādāveva pṛthivyādidṛṣṭirityatra hetvantaramāha-<b>iyamiti /</b><BR>
saptamyā lokānāmupāsyatvamuktaṃ nirasyati-<b>tathā lokeṣviti /</b><BR>
sāmātmanā lokānupāsīteti dvitīyāsaptamyorbhaṅgastvayā kāryastato varaṃ lokātmanā sāmopāsīteti saptamīmātrabhaṅga ityarthaḥ /<BR>
eteneti ekavibhaktibhaṅgalāghavena prāṇātmanā gāyatraṃ sāmopāsyamiti vyākhyātamityarthaḥ /<BR>
nanu vibhaktisāmye kathaṃ nirṇayastatrāha-<b>yatrāpīti /</b><BR>
'sāmna upāsanaṃ sādhu'ityupakramya pṛthivī hiṅgāra ityādinā hiṅgārādipañcāvayavasya sāmna upāsanamuktvā 'iti tu pañcavidhasyopāsanam'ityupasaṃhṛtya, atheti saptavidhasya sāmna upāsanaṃ prakramya prapañcitamataḥ sāmna evopāsyatvamityarthaḥ /<BR>
yaduktaṃ prāthamyātpṛthivyāderūpāsyatvamiti, tatrāha-<b>etasmādeveti /</b><BR>
yadyapi hiṅkāroddeśena pṛthivītvavidheruddeśyasya prathamanirdeśo vācyastathāpyuktanyāyabalādvyatyayo grāhya ityarthaḥ //6//<BR>
<BR>
<BR>
<BR>
END BsRp_4,1.5.6<BR>
<BR>
____________________________________________________________________________________________<BR>
<BR>
START BsRp_4,1.6.7ḥ<BR>
<BR>
<BR>
āsīnaḥ saṃbhavāt  | BBs_4,1.7 |<BR>
<BR>
<BR>
<BR>
<b>āsīnaḥ saṃbhavāt /</b><BR>
karmaṇa utthitenopaviṣṭena vānekadhānuṣṭhānadarśanātsaṃśayaḥ karmāṅgāśritopāsanānāmāsananiyamānapekṣāṇāmanuṣṭhānaprakāra uktastadvadaṅgānāśritopāsaneṣvapyaniyama iti pūrvapakṣayati-<b>tatreti /</b><BR>
atrāsanābhyāsāsiddhiḥ, siddhānte tu manodehayorbhinnatve 'pi dehacāñcalye manaso 'navasthānasya anubhavasiddhatvānmanovyāpāreṣūpāsaneṣu dehasthairyārthamāsananiyamāpekṣeti phalabhedaḥ /<BR>
tiṣṭhata utthitasya //7//<BR>
<BR>
<BR>
<BR>
END BsRp_4,1.6.7<BR>
<BR>
____________________________________________________________________________________________<BR>
<BR>
START BsRp_4,1.6.8ḥ<BR>
<BR>
<BR>
dhyānāc ca  | BBs_4,1.8 |<BR>
<BR>
<BR>
<BR>
kiñca dhyātāra āsīna eva syuḥ dhyāyatiśabdārhatvādbakādivadityāha-<b>dhyānācceti</b> //8//<BR>
<BR>
<BR>
<BR>
END BsRp_4,1.6.8<BR>
<BR>
____________________________________________________________________________________________<BR>
<BR>
START BsRp_4,1.6.9ḥ<BR>
<BR>
<BR>
acalatvaṃ cāpekṣya  | BBs_4,1.9 |<BR>
<BR>
<BR>
<BR>
atraiva śrautaṃ dṛṣṭāntamāha-<b>acalatvaṃ ceti</b> //9//<BR>
<BR>
<BR>
<BR>
END BsRp_4,1.6.9<BR>
<BR>
____________________________________________________________________________________________<BR>
<BR>
START BsRp_4,1.6.10ḥ<BR>
<BR>
<BR>
smaranti ca  | BBs_4,1.10 |<BR>
<BR>
<BR>
<BR>
brahmasya śārīrasya cāsanasya smaraṇānniyama ityāha-<b>smaranti ceti</b> //10//<BR>
<BR>
<BR>
<BR>
END BsRp_4,1.6.10<BR>
<BR>
____________________________________________________________________________________________<BR>
<BR>
START BsRp_4,1.7.11ḥ<BR>
<BR>
<BR>
yatraikāgratā tatrāviśeṣāt  | BBs_4,1.11 |<BR>
<BR>
<BR>
<BR>
<b>yatraikāgratā tatrāviśeṣāt /</b><BR>
teṣvevāṅgānāśritopāsaneṣu prācyādidiśi tīrthādideśe pradoṣādikāle niyamo 'sti na vetyubhayathāsaṃbhavātsaṃśayaḥ /<BR>
ekaviṣayatvaṃ saṃgatirūpāstīnāṃ vihitatvādyāgādivadasti digādiniyama iti pūrvapakṣaḥ /<BR>
atra digādiṣvādaraḥ phalaṃ siddhānte tvanādaraḥ /<BR>
dhyeye cittaikāgryasya prādhānyātpradhānākṣiptadeśādigrahaṇasyocitatvādivivekaḥ /<BR>
<b>arthalakṣaṇa eveti /</b><BR>
aikāgryaphalaliṅgaka evetyarthaḥ /<BR>
prācīnapravaṇe prāgdeśe nimnasthāne vaiśvadevaṃ kuryāditivadatra digādiviśeṣo na śrūyate ato 'numānamaprayojakamiti bhāvaḥ /<BR>
viśeṣāśravaṇamasiddhamiti śaṅkate-<b>nanu viśeṣamapīti /</b><BR>
śarkarāḥ sūkṣmapāṣāṇāḥ /<BR>
jalāśrayavarjanaṃ śītanivṛttyartham /<BR>
cakṣuḥpīḍano maśakaḥ /<BR>
vācanikaṃ samadeśādiniyamamaṅgīkṛtya cittaikāgryaviruddheṣu deśādigateṣu prācīnapravaṇatvādiṣvanādara iti suhṛdbhāvena sūtrakṛdupadiśati /<BR>
deśādyāgrahe cittavikṣepātsamādhibhaṅgaḥ syātsa mābhūditi //11//<BR>
<BR>
<BR>
<BR>
END BsRp_4,1.7.11<BR>
<BR>
____________________________________________________________________________________________<BR>
<BR>
START BsRp_4,1.8.12ḥ<BR>
<BR>
<BR>
ā prayāṇāt tatrāpi hi dṛṣṭam  | BBs_4,1.12 |<BR>
<BR>
<BR>
<BR>
<b>āprāyaṇāt /</b><BR>
vyavahitenāsya saṃbandhamāha-<b>āvṛttiriti /</b><BR>
aniyojye brahmaṇyātmatvapratipattiryasya tasya viduṣa ityarthaḥ /<BR>
ahaṅgrahopāsaneṣvanuṣṭhānasyobhayathādṛṣṭeḥ saṃśayamāha-<b>yāni punariti /</b><BR>
yathā digādiniyamasyāvidheranādarastadvadāmaraṇamupāsyāvṛtteravidhānādiniyamḥa iti pūrvapakṣaḥ /<BR>
maraṇaparyantamāvṛttiriti siddhāntayati-<b>evamiti /</b><BR>
upāstīnāṃ karmaṇāṃ cāntyakāle prāptavyaphalasphūrtidvārā phalahetutve mānamāha-<b>savijñāna iti /</b><BR>
bhāvanāmayaṃ vijñānaṃ phalasphuraṇaṃ tena sahitaḥ savijñāno vijñānasphuritaphalaṃ vijñānamityarthaḥ /<BR>
yasmiṃlloke cittaṃ saṃkalpo 'syeti yaccittastena saṃkalpitena lokena saha phalasphūrtyanantaraṃ manaḥ prāṇe līyate iti yāvat /<BR>
teja udānaḥ /<BR>
ātmā jīvaḥ /<BR>
jalaukādṛṣṭāntaśruteśca bhāviphalasphūrtirastītyarthaḥ /<BR>
astvidamantyaphalaṃ vijñānaṃ karmaṇamivādṛṣṭadvāropāstīnāṃ tataḥ kuta āmaraṇamāvṛttirityata āha-<b>pratyayāstviti /</b><BR>
upāstipratyayānāṃ dhārāvāhikatayā svarūpānivṛttirevāntyaṃ vijñānaṃ, natvadṛṣṭadvārakamanyadapekṣitaṃ sarvabhāvānāmeva svasāmānajātīyadvārānapekṣatayā pratyayānāṃ pratyayāntarapekṣāyogāt, karmaṇāṃ tu dṛṣṭadvārāntyadhīphalatvānupapatteḥ adṛṣṭadvārakalpaneti bhāvaḥ /<BR>
kraturdhyānam /<BR>
upāsaka etantrayam 'akṣitamasi', 'acyutamasi', 'prāṇasaṃśitamasi'iti mantratrayaṃ maraṇakāle 'pi smaredityarthaḥ //12//<BR>
<BR>
<BR>
<BR>
END BsRp_4,1.8.12<BR>
<BR>
____________________________________________________________________________________________<BR>
<BR>
START BsRp_4,1.9.13ḥ<BR>
<BR>
<BR>
tadadhigama uttarapūrvāghayor aśleṣavināśau tadvyapadeśāt  | BBs_4,1.13 |<BR>
<BR>
<BR>
<BR>
yathopāsakānāṃ yāvajjīvaṃ kartavyamasti na tathātmavidāmiti karmakṣayalakṣaṇāṃ jīvanmuktimāha-<b>tadadhigama iti /</b><BR>
jñānasādhaneṣu phalādhikyārthaṃ phalādhyāye 'pi sādhanavicāraḥ kṛtaḥ, saṃprati phalādhyāyasthā phalacintā kriyata ityāha-<b>gata iti /</b><BR>
karmaṇāṃ phalāntatvaśāstrājjñānanāśyatvaśāstrācca saṃśayaḥ, pūrvapakṣe jñānino 'pi saṃcitapāpabhogānantaraṃ muktiḥ, siddhānte tu jñānasamakālaṃ pāpanāśājjīvanmuktiriti phalam /<BR>
na hiṃsyādityādiniṣedhaśrutyā duritādṛṣṭasya duḥkhadāyinī śaktiradhigatā /<BR>
'nābhuktaṃ kṣīyate karma'iti ca smaranti /<BR>
ataḥ phalāntameva pāpaṃ na madhye naśyatīti pūrvapakṣaḥ /<BR>
nanu tarhi tannāśārthaṃ prāyaścittavidhirna syāditi cet /<BR>
na /<BR>
yathā āhitāgnergṛhadāhe nimitte sati 'agnaye kṣāmavate puroḍāśamaṣṭākapālaṃ nirvapet'iti iṣṭividhistadvaddoṣe nimittamātre sati prāyaścittavidherdeṣanāśārthatvāsiddheḥ /<BR>
nanu viṣama upanyāsaḥ, yuktaṃ gṛhadāhasya siddhatvādayogyatvāccāphalatayā nimittamātratvaṃ doṣavānprāyaścittaṃ kuryādityatra tu malinaḥ snāyāditivaddoṣapadasya nivṛttidvārā phalaparatvasaṃbhavāt 'tarati brahmahatyāṃ yo 'śvamedhena yajate'iti prāyaścittātpāpanivṛttiśruteścāyuktaṃ prāyaścittasya naimittikatvamityata āha-<b>apiceti /</b><BR>
jñānasya doṣanāśārthatayā vidhānaṃ nāsti 'kṣīyante cāsya karmāṇi'ityāderjñānastāvakamātratvādityarthaḥ /<BR>
karmabhogānantaraṃ deśakālāntare mokṣo bhaviṣyati śāstraprāmāṇyādityāha-<b>netyucyata iti /</b><BR>
jñānātkarmakṣayasyāpūrvatvānmānāntaraviruddhatvācca tatparānekavākyānāṃ stāvakatvāyogāttasyāstitvamiti siddhāntayati-<b>evamityādinā /</b><BR>
pāpakriyāto 'pūrvānutpattiraśleṣaḥ /<BR>
saguṇabrahmavidyāyāṃ vyapadeśamuktvā nirguṇāyāṃ tamāha-<b>ayamapara iti /</b><BR>
paroktaṃ dūṣayati-<b>yaduktamityādinā /</b><BR>
vidhiniṣedhaśāstraṃ 'nābhuktaṃ kṣīyate'ityādi, smṛtiśca karmaṇaḥ phalaśaktau pramāṇamataḥ śaktasyāpi kutaścinnāśāṅgīkāreṇa śāstravirodha ityarthaḥ /<BR>
tattvajñānamātmanyaśeṣaduritanāśakaṃ tanmūladhyāsabādhakatvātsvapnaduritamūlakartṛtvādhyāsabādhakajāgradbodhḥavadityāha-<b>tathāpyakartrātmabodhāditi /</b><BR>
śrutārthameva yuktyā draḍhayati-<b>aśleṣa iti ceti /</b><BR>
mūlādhyāsānutpatteḥ pāpasyāśleṣaḥ, tannāśāttadvināśa ityarthaḥ /<BR>
adhyāsābhāve vidvadanubhavamāha-<b>pūrveti /</b><BR>
mokṣaśāstrabalācca jñānātkarmakṣayasiddhirityāha-<b>evameveti /</b><BR>
jñānātkarmakṣaye satyevetyarthaḥ /<BR>
mokṣasya karmaphalasāmyamuktaṃ nirasyati-<b>naceti</b> //12//<BR>
<BR>
<BR>
<BR>
END BsRp_4,1.9.13<BR>
<BR>
____________________________________________________________________________________________<BR>
<BR>
START BsRp_4,1.10.14ḥ<BR>
<BR>
<BR>
itarasyāpy evam asaṃśleṣaḥ pāte tu  | BBs_4,1.14 |<BR>
<BR>
<BR>
<BR>
<b>itarasyāpi-tu /</b><BR>
atideśatvānna saṃgatyādyapekṣā /<BR>
jñānātpuṇyaṃ kṣīyate na veti pūrvavatsaṃdehe jñānaṃ tu na puṇyanāśakaṃ śāstrīyatvātpuṇyavadityadhikāśaṅkāmuktvātideśaṃ vyācaṣṭe-<b>dharmasyetyādinā /</b><BR>
jñānaṃ puṇyanāśakaṃ samūlavidyāghātitvāditi nyāyopetāgamabādhitamanumānamiti bhāvaḥ /<BR>
nanu kṣīyante cetyaviśeṣaśrutiḥ pāpaviṣayā sarvaṃ pāpmānaṃ taratīti viśeṣaśruterityata āha-<b>yatrāpi kevala iti /</b><BR>
pāpapuṇyakṣayaparādhikaraṇadvayasya phalamāha-<b>pāte tviti</b> //14//<BR>
<BR>
<BR>
<BR>
END BsRp_4,1.10.14<BR>
<BR>
____________________________________________________________________________________________<BR>
<BR>
START BsRp_4,1.11.15ḥ<BR>
<BR>
<BR>
anārabdhakārye eva tu pūrve tadavadheḥ  | BBs_4,1.15 |<BR>
<BR>
<BR>
<BR>
<b>anārabdhakārye eva tu /</b><BR>
uktakarmakṣayaṃ viṣayīkṛtya kṣīyante cetyaviśeṣaśrutestasya tāvadeva ciramiti śruteśca saṃśayamāha-<b>pūrvayoriti /</b><BR>
jīvanmuktyasiddhistatsiddhiścetyubhayatra phalam /<BR>
pūrvasiddhāntanyāyena pūrvapakṣaprāptau uktotsargataḥ karmakṣatiḥ prārabdhānyakarmaviṣayetyapavādaṃ siddhānyati-<b>evamiti /</b><BR>
sāmiśabdor'dhavācakaḥ /<BR>
prārabdhādyāvanna vimucyate tāvāneva vilambastanmokṣe brahma saṃpadyata iti śrutyarthaḥ /<BR>
dehapātāvadhiliṅgāttattvavidāṃ yājñavalkyādīnāṃ dehadhāraṇaśrutismṛtiliṅgācca prārabdhakarmaṇastattvajñānaṃ prati hetutvenopajīvyatvācca prābalyasiddhestatpratibaddhaṃ tattvajñānaṃ tatsiddhyarthamavidyāṃśaṃ vikṣepaśaktyākhyaṃ vihāyāvarakāvidyāṃśaṃ nāśayatītyāha-<b>ucyate-na-tāvaditi /</b><BR>
vikṣepakāvidyāleśa eva tatsaṃskāraḥ /<BR>
śiṣyānprati jīvanmuktau svānubhavamāha-<b>apica naiveti</b> //15//<BR>
<BR>
<BR>
<BR>
END BsRp_4,1.11.15<BR>
<BR>
____________________________________________________________________________________________<BR>
<BR>
START BsRp_4,1.12.16ḥ<BR>
<BR>
<BR>
agnihotrādi tu tatkāryāyaiva taddarśanāt  | BBs_4,1.16 |<BR>
<BR>
<BR>
<BR>
<b>agnihotrādi tu /</b><BR>
nityaṃ naimittikaṃ karma jñānānnaśyati na veti saṃdehe ubhe puṇyapāpe taratītyaviśeṣaśruternaśyatītyāśaṅkyottarasyāpītyuktātideśasya nityādyatiriktakāmyapuṇyaviṣayatvenātrāpavādaṃ siddhāntayati-<b>puṇyasyetyādinā /</b><BR>
atra pūrvapakṣe jñānārthaṃ nityādyanuṣṭhānāsiddhiḥ paṅkakṣālananyāyāt, siddhānte tu jñānetpattyarthatvāttatsiddhiriti vivekaḥ /<BR>
atra bhāṣye jñānakarmaṇoḥ sākṣādekakāryatvaṃ paramatenoktvā sākṣātpāramparyābhyāṃ mokṣahetutvaṃ svamatamuktamiti mantavyam /<BR>
ata eveti jñānādūrdhvaṃ karmābhāvātpūrvakarmaviṣayamityarthaḥ /<BR>
nirguṇavidyāyāḥ karmasāhityaṃ tṛptiṃ prati bhojanasya lāṅgaleneva darśitaṃ, saṃprati saguṇavidyāparatvena sūtrasyāñjasyamāha-<b>saguṇāsviti</b> //16//<BR>
<BR>
<BR>
<BR>
END BsRp_4,1.12.16<BR>
<BR>
____________________________________________________________________________________________<BR>
<BR>
START BsRp_4,1.12.17ḥ<BR>
<BR>
<BR>
ato 'nyāpi hy ekeṣām ubhayoḥ  | BBs_4,1.17 |<BR>
<BR>
<BR>
<BR>
uttarasūtrārthaṃ gṛhṇāti-<b>kimityādinā /</b><BR>
yatprārabdhādanyatkāmyaṃ puṇyaṃ pāpaṃ ca tadeva vidvatsuhṛddviṣatoḥ svasamānajātīyaṃ karma janayati svayaṃ ca jñānānnaśyatīti bhāvaḥ //17//<BR>
<BR>
<BR>
<BR>
END BsRp_4,1.12.17<BR>
<BR>
____________________________________________________________________________________________<BR>
<BR>
START BsRp_4,1.13.18ḥ<BR>
<BR>
<BR>
yad eva vidyayeti hi  | BBs_4,1.18 |<BR>
<BR>
<BR>
<BR>
<b>yadeva vidyayeti hi /</b><BR>
uktanityādikaṃ viṣayamupajīvya sabījaṃ saṃśayamuktvā pūrvapakṣamāha-<b>vidyāsaṃyuktameveti /</b><BR>
atra pūrvapakṣe karmāṅgopāstihīnakarmaṇo jñānārthatvāsiddhiḥ, siddhānte tatsiddhiriti bhedaḥ /<BR>
bhavatu vidyāviśiṣṭasya karmaṇo jñānaṃ prati śīghrakāritvākhyaḥ kaścidatiśayo vidyāsāmarthyāt /<BR>
naitāvatā kevalasya vaiyarthyaṃ vividiṣāśrutivirodhāt /<BR>
naca tatra śrutau yajñādiśabdānāṃ vidyopetakarmaparatayā saṃkoco yuktaḥ /<BR>
hi yataḥ /<BR>
'yadeva vidyayā'iti śrutiḥ kevalasyāpi vīryavattvaṃ gamayatīti siddhāntagranthārthaḥ //18//<BR>
<BR>
<BR>
<BR>
END BsRp_4,1.13.18<BR>
<BR>
____________________________________________________________________________________________<BR>
<BR>
START BsRp_4,1.14.19ḥ<BR>
<BR>
<BR>
bhogena tv itare kṣapayitvātha saṃpadyate  | BBs_4,1.19 |<BR>
<BR>
<BR>
<BR>
<b>bhogena tvitare kṣapayitvā saṃpadyate /</b><BR>
tattvavidatra viṣayaḥ, sa kiṃ prārabdhakṣayānantaraṃ saṃsaratyuta neti nimittabhāvābhāvābhyāṃ saṃśaye siddhāntamupakramate-<b>anārabdheti /</b><BR>
anārabdhakarmaṇaḥ kṣayoktāvārabdhasya kathaṃ kṣaya ityākāṅkṣāyāmasyotthānātsaṅgatiḥ /<BR>
pūrvapakṣe videhakaivalyāsiddhiḥ siddhānte tatsiddhiriti bhedaḥ /<BR>
dehapātottaramapi tattvavitsaṃsarati saṃsārayogyatvādyathā dehapātātpūrvamityanārabdhādhikaraṇadṛṣṭāntena pūrvapakṣamāha-<b>nanviti /</b><BR>
bhoganimittakarmābhāvāddhetvasiddhiḥ /<BR>
yattu saṃcitaṃ karmāntaraṃ tanna nimittaṃ phalasya, dagdhamūlatvāt /<BR>
avidyādayo hi kleśāḥ karmaṇastatphalasya ca mūlam /<BR>
taduktaṃ yogaśāstre 'kleśamūlaḥ karmāśayaḥ sati mūle tādvipākaḥ'iti /<BR>
tacca mūlaṃ jñānāgninā dagdhamiti kutaḥ punaḥ saṃsārastasmāddehapāte kaivalyamiti siddham //19//<BR>
<BR>
<BR>
<BR>
END BsRp_4,1.14.19<BR>
<BR>
<b>iti śrīmatparamahaṃsaparivrājakācāryaśrīgovindānandabhagavatpādakṛtau bhāṣyaratnaprabhāyāṃ caturthasyādhyāyasya prathamaḥ pādaḥ //1//</b><BR>
<BR>
<b>// iti caturthasyādhyāya jīvanmukti nirūpaṇākhyaḥ prathamaḥ pādaḥ </b>//<BR>
<BR>
<BR>
____________________________________________________________________________________________<BR>
____________________________________________________________________________________________<BR>
<BR>
<BR>
<BR>
<b>caturthādhyāye dvitīyaḥ pādaḥ /</b><BR>
<BR>
<BR>
____________________________________________________________________________________________<BR>
<BR>
START BsRp_4,2.1.1ḥ<BR>
<BR>
<BR>
vāṅmanasi darśanāc chabdāc ca  | BBs_4,2.1 |<BR>
<BR>
<BR>
<BR>
<b>vāṅmanasi darśanācchabdhācca /</b><BR>
jñānaphaloktyanantaramupāsanaphalaṃ brahmalokasthaṃ vaktavyaṃ taccārcirādimārgaprāpyaṃ, mārgaprāptiścotkrāntisādhyā tasmādupāstiphalakṣiptotkrāntipādasyāstyādhyāyasaṃgatiḥ /<BR>
yuktaṃ cāsya pūrvapādānantaryaṃ jñānaphaloktyanantaraṃ vaktavyopāstiphalenākṣiptatvādityāha-<b>atheti /</b><BR>
jñānina ivopāsakasyāpyutkrāntirnetyata āha-<b>samāneti /</b><BR>
vidvānupāsakaḥ, tasyānupāsakavadutkrāntirasti, ajñatvāditi vakṣyata ityarthaḥ /<BR>
prayato mriyamāṇasyetyarthaḥ /<BR>
vākpadasya karaṇabhāvavyutpattibhyāṃ karaṇatadvṛttyorlayabhānātsaṃśayaḥ /<BR>
pūrvapakṣe karaṇānāṃ svarūpalayānmṛtamātrasya muktiḥ, siddhānte tu saṃsārasiddhiḥ /<BR>
anupādāne manasi vācastattvalayāyogena vyāpāramātropaśamāditi vivekaḥ /<BR>
sūtre vṛttipadādhyāhāraḥ kathamiti śaṅkate-<b>kathamiti /</b><BR>
uttaratra hi sūtrakṛttattvavida indriyāṇāṃ svarūpalayaṃ vakṣyati tadbalādihādhyāhāra ucitaḥ /<BR>
ajñasyāpi indriyalayasāmye vakṣyamāṇaviśeṣoktyayogāditi samādhyarthaḥ /<BR>
prakṛtāveva vikāralaya iti nyāyaviruddhārthaṃ śrutirapi na brūta iti siddhāntayati-<b>atatprakṛtitvāditi /</b><BR>
nyāyasya niravakāśatvādbalīyastvaṃ śabdasya tūktirvāgitivyutpattyā lakṣaṇayā vā sāvakāśatvamiti dyotayituṃ śabdāccetyuktam //1//<BR>
<BR>
<BR>
<BR>
END BsRp_4,2.1.1<BR>
<BR>
____________________________________________________________________________________________<BR>
<BR>
START BsRp_4,2.1.2ḥ<BR>
<BR>
<BR>
ata eva ca sarvāṇyanu  | BBs_4,2.2 |<BR>
<BR>
<BR>
<BR>
vācyuktaṃ nyāyaṃ cakṣurādiṣvatidiśati-<b>eta eveti /</b><BR>
upaśāntadehauṣṇyastasmādutkramaṇādūrdhvaṃ punarbhavaṃ pratipadyata iti śrutyarthaḥ /<BR>
indriyaśabdasya śrutisthasya vṛttiparatayopapatteḥ /<BR>
sarvendriyavṛttilayaścediṣṭastarhi vāṅmanasīti pṛthaksūtraṃ kimarthamityata āha-<b>sarveṣāṃ karaṇānāmiti</b> //2//<BR>
<BR>
<BR>
<BR>
END BsRp_4,2.1.2<BR>
<BR>
____________________________________________________________________________________________<BR>
<BR>
START BsRp_4,2.2.3ḥ<BR>
<BR>
<BR>
tanmanaḥ prāṇa uttarāt  | BBs_4,2.3 |<BR>
<BR>
<BR>
<BR>
<b>tanmanaḥ prāṇa uttarāt /</b><BR>
vākyakramādarthakramāccādhikaraṇakramaḥ /<BR>
śrutinyāyābhyāṃ saṃśayaḥ pūrvaṃ prabalanyāyavirodhādvāgiti śruterbādhaḥ /<BR>
kṛtaḥ iha tvabātmakaprāṇasya annātmakamanaḥprakṛtitvena prakṛtau vikāralaya iti nyāyānugrahānna manaḥśrutirbādhyeti pūrvapakṣaphalaṃ pūrvavat, siddhāntastvabannayoḥ prakṛtivikṛtibhāve 'pi na tadvikārayoḥ prāṇamanasostadbhāvo himaghaṭayorapi tadbhāvaprasaṅgādato nyāyavirodhātpūrvavacchrutirbādhyeti vivekaḥ /<BR>
āgṛhītā bāhyendriyavṛttayo yena tattathā līnendriyavṛttikaṃ mano 'pi vṛttilayenaiva prāṇe līyata ityarthaḥ /<BR>
evamapīti /<BR>
prāṇasyābvikāratvapakṣe 'pītyarthaḥ /<BR>
tasmāditi prāṇasya sākṣānmanaḥprakṛtibhāvānmanaḥśabdo vṛttiṃ lakṣayatītyarthaḥ //3//<BR>
<BR>
<BR>
<BR>
END BsRp_4,2.2.3<BR>
<BR>
____________________________________________________________________________________________<BR>
<BR>
START BsRp_4,2.3.4ḥ<BR>
<BR>
<BR>
so 'dhyakṣe tadupagamādibhyaḥ  | BBs_4,2.4 |<BR>
<BR>
<BR>
<BR>
<b>so 'dhyakṣe tadupagamādibhyaḥ /</b><BR>
uktanyāyasiddhaṃ prāṇasyāpi vṛttilayamupajīvya 'prāṇastejasi'iti śruterūpagamādiśruteśca saṃśayamuktvā jīve layaṃ vināpi upagamādisaṃbhava iti pūrvapakṣayati-<b>sthitamityādinā /</b><BR>
atra tejaḥśabdasya mukhyatvaṃ, siddhānte tu bhūtopahita jīvalakṣakatvamiti matvā sūtraṃ yojayati-<b>sa prakṛta ityādinā /</b><BR>
ajñānakarmavāsanopādhika ityarthaḥ /<BR>
taṃ jīvaṃ prati prāṇānāmupagamānugamanāvasthānaśrutibhya iti hetvarthaḥ /<BR>
yathā yātrecchāvantaṃ rājānaṃ bhṛtyā upagacchantyevameva paralokaṃ jigamiṣuṃ jīvaṃ sarve prāṇā abhimukhyenāyāntītyupagamaḥ śrutaḥ /<BR>
tamutkrāmantamityanugamanaṃ śrutam /<BR>
jīve prāṇāvasthānaśrutimāha-<b>savijñāna iti /</b><BR>
jīvasya prāptavyaphalāvagamāya hi vijñānasāhityaśrutyāḥ mukhyaprāṇasahitakaraṇānāṃ jīve sthitirbhātītyarthaḥ //4//<BR>
<BR>
<BR>
<BR>
END BsRp_4,2.3.4<BR>
<BR>
____________________________________________________________________________________________<BR>
<BR>
START BsRp_4,2.3.5ḥ<BR>
<BR>
<BR>
bhūteṣu tacchruteḥ  | BBs_4,2.5 |<BR>
<BR>
<BR>
<BR>
yadyapi prāṇasya tejasyavyavadhānena layaḥ śrutastathāpyubhayaśrutyanugrahāya prāṇo jīve līyate, jīvadvārā ca tadupādhiṣu tejaādibhūteṣviti śrutyarthasphuṭīkaraṇārthaṃ sūtraṃ gṛhṇāti-<b>kathaṃ tarhīti /</b><BR>
naca layaṃ vināpi jīvaṃ pratyipagamādisaṃbhavāttejaḥ śrutirmukhyāstviti vācyaṃ, jīvaṃ pratyāgatya prāṇasya nirvyāpāratvena sthiterevātra layatvāditi bhāvaḥ /<BR>
bhūteṣu jīvasthitiḥ kiṃ balādvyākhyāyata ityāśaṅkya 'so 'dhyakṣe'iti sūtrodāhṛtaśrutibalādityāha-<b>nanvityādinā /</b><BR>
prāṇasya jīvadvārā bhūtaprāptau dṛṣṭāntamāha-<b>yo 'pi hīti</b> //<BR>
<BR>
<BR>
END BsRp_4,2.3.5<BR>
<BR>
____________________________________________________________________________________________<BR>
<BR>
START BsRp_4,2.3.6ḥ<BR>
<BR>
<BR>
naikasmin darśayato hi  | BBs_4,2.6 |<BR>
<BR>
<BR>
<BR>
sthūladehārambhāya pañcīkṛtabhūtānyāvaśyakānīti raṃhatyadhikaraṇe vyākhyātam /<BR>
aṇvyaḥ sūkṣmāḥ, mīyanta iti mātrāḥ paricchinnāḥ, prāṅmokṣādavināśinyaḥ, daśārdhānāṃ pañcānāṃ bhūtānāṃ sūkṣmabhāgā iti yāvat /<BR>
jīvasya bhūtāśrayatvaṃ karmāśrayatvaśrutiviruddhamityāśaṅkya karma nimittatvenāśrayaḥ, bhūtāni tu dehopādānatvenetyubhayamaviruddhamityāha-<b>nanu cetyādinā /</b><BR>
tau yājñavalkyārtabhāgau yajjīvādhāramūcatustatkarmeti śrutervacanam //6//<BR>
<BR>
<BR>
<BR>
END BsRp_4,2.3.6<BR>
<BR>
____________________________________________________________________________________________<BR>
<BR>
START BsRp_4,2.4.7ḥ<BR>
<BR>
<BR>
samānā cāsṛtyupakramād amṛtatvaṃ cānupoṣya  | BBs_4,2.7 |<BR>
<BR>
<BR>
<BR>
evaṃ bāhyendriyāṇāṃ manasi prathamaṃ vṛttilayalābhāttato manovṛtteḥ prāṇe layaḥ prāṇavṛtterbhūtopahitajīve laya ityutkrāntivyavasthoktā /<BR>
sāca sarvaprāṇiṣu tulyetyāha-<b>samānā cānupoṣya /</b><BR>
'puruṣasya prayato vāṅmanasi'ityaviśeṣaśruteḥ 'vidyayāmṛtamaśnute'iti śruteśca saṃśayamāha-<b>seyamiti /</b><BR>
viśayānānāṃ saṃdihānānāmityarthaḥ /<BR>
pūrvapakṣe saguṇabrahmavidasaṃbandhitvamutkrānterviśeṣaḥ sādhyate /<BR>
tato 'nūtkrānta upāsako muktimaśnuta iti phalaṃ, siddhānte tūtkrānto brahmalokabhāgīti phalabhedaḥ /<BR>
pūrvapakṣamākṣipya samādhatte-<b>nanu vidyetyādinā /</b><BR>
<BR>
vidyayāmṛtamiti śrutinirguṇavidyāvatparā /<BR>
na tasya prāṇā utkrāmantīti pratiṣedho 'pi tadviṣayaḥ /<BR>
ataḥ saguṇavido 'pyajñasyaivotkrāntiriti siddhāntayati-<b>evamiti /</b><BR>
sṛtirmārgastasyopakramo 'rciḥprāptistataḥ prāktanā utkrāntistulyā, tata upāsako mūrdhanyanāḍīdvārārcirādimārgaṃ prāpnoti nānya iti viśeṣaḥ /<BR>
yattu daharopāsakasyāmṛtatvaṃ śrutaṃ 'tayordhvamāyannamṛtatvameti'iti tadāpekṣikameva na mukhyaṃ 'yaṃ kāmaṃ kāmayate so 'sya saṃkalpādeva samuttiṣṭhati'iti bhogaśravaṇādityāha-<b>anupoṣya cedamiti /</b><BR>
uṣa dāha iti dhātoridaṃ rūpam //7//<BR>
<BR>
<BR>
<BR>
END BsRp_4,2.4.7<BR>
<BR>
____________________________________________________________________________________________<BR>
<BR>
START BsRp_4,2.5.8ḥ<BR>
<BR>
<BR>
tadāpīteḥ saṃsāravyapadeśāt  | BBs_4,2.8 |<BR>
<BR>
<BR>
<BR>
<b>tadāpīteḥ /</b><BR>
pūrvodāhṛtotkrāntivākyaśeṣaṃ vyākhyāya liṅgāśrayapañcabhūtānāṃ kimātyantiko brahmaṇi laya utānātyantika iti layasyobhayathādarśanātsaṃśayamāha-<b>kīdṛśī punariyamiti /</b><BR>
pūrvatrāpekṣikamamṛtatvamityuktaṃ tadayuktamityākṣepātsaṃgatiḥ pūrvapakṣe mṛtamātrasya muktisiddhiḥ, siddhānte tu karmavidyāśāstrabalātsāvaśeṣalayasiddhiriti vivekaḥ //8//<BR>
<BR>
<BR>
<BR>
END BsRp_4,2.5.8<BR>
<BR>
____________________________________________________________________________________________<BR>
<BR>
START BsRp_4,2.5.9ḥ<BR>
<BR>
<BR>
sūkṣmaṃ pramāṇataś ca tathopalabdheḥ  | BBs_4,2.9 |<BR>
<BR>
<BR>
<BR>
nanu liṅgātmakasya tejasaḥ kathaṃ sūkṣmatamanāḍīdvārā gatiḥ kuto vā kenacinmūrtena pratighāto nāsti kuto vā na dṛśyata ityata āha-<b>sūkṣmamiti</b> //9//<BR>
<BR>
<BR>
<BR>
END BsRp_4,2.5.9<BR>
<BR>
____________________________________________________________________________________________<BR>
<BR>
START BsRp_4,2.5.10ḥ<BR>
<BR>
<BR>
nopamardenātaḥ  | BBs_4,2.10 |<BR>
<BR>
<BR>
<BR>
pramāṇasaukṣmyādgatiranudbhūtasparśarūpavattvākhyasvacchatvādapratighātānupalabdhī ityarthaḥ //10//<BR>
<BR>
<BR>
<BR>
END BsRp_4,2.5.10<BR>
<BR>
____________________________________________________________________________________________<BR>
<BR>
START BsRp_4,2.6.11ḥ<BR>
<BR>
<BR>
asyaiva copapatter ūṣmā  | BBs_4,2.11 |<BR>
<BR>
<BR>
<BR>
liṅgasadbhāve cauṣṇyaliṅgakānumānamāha-<b>asyaiva ceti</b> //11//<BR>
<BR>
<BR>
<BR>
END BsRp_4,2.6.11<BR>
<BR>
____________________________________________________________________________________________<BR>
<BR>
START BsRp_4,2.6.12ḥ<BR>
<BR>
<BR>
pratiṣedhād iti cen na śārīrāt  | BBs_4,2.12 |<BR>
<BR>
<BR>
<BR>
<b>pratiṣedhāditi cenna śārīrāt /</b><BR>
pūrvamanupoṣyeti padena dagdhāśeṣakleśasya nirguṇajñānina utkrāntyādyabhāvaḥ /<BR>
sūcitastasyātrākṣipya samādhānādvyavahitenāsya saṃgatirityāha-<b>amṛtatvaṃ ceti /</b><BR>
sakāmasya saṃsāroktyanantaraṃ niṣkāmasya muktiprakaraṇārtho 'thaśabdaḥ ātmakāmatvāt pūrṇānandātmavittvādāptakāmaḥ prāptaparamānandaḥ, ato niṣkāmaḥ anabhivyaktāntaravāsanātmakakāmaśūnyaḥ, tasmādakāmaḥ vyaktabahiṣkāmarahitaḥ, īdṛśo yo 'kāmayamānastasyetyanvayaḥ /<BR>
jñānina utkrāntirasti na veti pañcamīṣaṣṭhīśrutibhyāṃ saṃdehe siddhāntiśaṅkānirāsapūrvakaṃ pūrvapakṣayati-<b>netyādinā</b> //12//<BR>
<BR>
<BR>
<BR>
END BsRp_4,2.6.12<BR>
<BR>
<BR>
____________________________________________________________________________________________<BR>
<BR>
START BsRp_4,2.6.13-14ḥ<BR>
<BR>
<BR>
spaṣṭo hyekeṣām  | BBs_4,2.13 |<BR>
<BR>
smaryate ca  | BBs_4,2.14 |<BR>
<BR>
<BR>
<BR>
kāṇvaśrutau tāvattasyeti sarvanāmnā prakṛtaṃ jñāninaṃ parāmṛśya saṃbandhasāmānyamuktaṃ tatra mādhyandinaśākhāyāṃ tasmādityapādānatvarūpaviśeṣa ukto grāhyastathāca jīvātprāṇotkrāntipratiṣedho bhāti na dehāttacchabdena dehasyānuktestasmājjñānino 'pyutkrāntirastīti jñānavaiyarthyamiti pūrvapakṣaphalam /<BR>
siddhānte tatsārthakyamāha-<b>spaṣṭo hīti /</b><BR>
atra puruṣaśabdavācyo deha evasmādityutkrāntyavadhirucyate /<BR>
saśabdaparāmṛṣṭasya prakṛtasya puruṣasyocchvayanādidharmakasya jīvatvāyogādityarthaḥ /<BR>
ucchvayati bāhyavāyupūraṇādvardhate, ādhmāyati ārdrabherīvacchabdaṃ karotītyarthaḥ /<BR>
yeṣāṃ pañcamīpāṭhasteṣāṃ yadyapi dehinaḥ prādhānyaṃ tathāpi dehadehinorabhedāttasmāditi dehaṃ parāmṛśya tadāpādana evotkrāntipratiṣedha iti vyākhyeyam /<BR>
tatsāmānyaduktaśrutyāsya pāṭhasyaikārthatvāditi yojanā /<BR>
idānīṃ kāṇvapāṭhasyānuguṇyamāha-<b>yeṣāṃ tu ṣaṣṭhīpāṭha iti /</b><BR>
saṃbandhaviśeṣākāṅkṣāyāṃ bhoktā prāṇānāṃ bhogopakaraṇatvaviśeṣo 'traiva prāṇamayo manomayaḥ iti pūrvaśrutyukto grāhyaḥ /<BR>
na śākhāntarasthamapādānatvaṃ grāhyaṃ jīvādutkrānteraprāptāyāḥ pratiṣedhāyogāt /<BR>
ato vidvatsaṃbandhiprāṇānāmutkrāntyapādānāpekṣāyāṃ cakṣuṣṭo vā mūrdhnovetyuktadehapradeśā eva grāhyaḥ /<BR>
tathācāyamarthaḥ-tasya viduṣo bhogopakaraṇātmakāḥ prāṇāḥ dehapradeśebhyo notkrāmantīti /<BR>
evaṃ ca prāptotkrāntiniṣedhārthatvaṃ vākyasyeti sarvaṃ caturasram /<BR>
apiceti spaṣṭārtham /<BR>
samyagātmabhāvena bhūtāni paśyataḥ apadasya prāpyapadarahitasya padaiṣiṇo devā api mārge muhyanti mārgaṃ na jānanti tadabhāvāditi smṛtiyojanā /<BR>
samṛtyantaravirodhaṃ śaṅkate-<b>nanu gatirapīti /</b><BR>
saguṇavidyābalenaiṣā gatiriti pariharati-<b>saśarīrasyeti /</b><BR>
nanu tarhi 'tayordhvamāyannamṛtatvameti', 'sa evaitānbrahma gamayati'ityādiśrutīnāṃ kā gatiḥ, tatrāha-<b>gatīti</b> //13 //  //14//<BR>
<BR>
<BR>
END BsRp_4,2.6.13-14<BR>
<BR>
<BR>
____________________________________________________________________________________________<BR>
<BR>
START BsRp_4,2.7.15ḥ<BR>
<BR>
<BR>
tāni pare tathā hy āha  | BBs_4,2.15 |<BR>
<BR>
<BR>
<BR>
<b>tāni pare tathāhyāha /</b><BR>
pūrvatra gatiniṣedhena vidvatkalānāṃ ghrāṇādīnāmatraiva laya uktaḥ /<BR>
tamupajīvya sa kiṃ  tattatkalāprakṛtiṣu pṛthivyādiṣu syāduta paramātmanīti śrutidvayadarśanātsaṃśayaḥ kāryaḥ /<BR>
tatra sākṣātprakṛtau vikāralaya iti nyāyānugṛhītayā 'gatāḥ kalāḥ'iti śrutyā pūrvapakṣamagre vadannādau siddhāntamāha-<b>tānīti /</b><BR>
yathā nadyaḥ samudraṃ prāpya līyante evamevāsya paritaḥ sarvatra brahmadraṣṭurimāḥ prāṇaśraddhādyāḥ puruṣāyaṇāḥ puruṣe kalpitāḥ puruṣameva jñeyaṃ prāpya layaṃ gacchantītyarthaḥ /<BR>
manaḥprāṇayorekīkaraṇena kalānāṃ pañcadaśatvam /<BR>
pratiṣṭhā iti dvitīyābahuvacanam /<BR>
svasya prakṛtīḥ pṛthivyādyā ityarthaḥ /<BR>
vastugatyā vidvaddṛṣṭyā paramātmani kalālaye 'pi lokadṛṣṭyā pratiṣṭhāsu layoktiraviruddhā /<BR>
tathāca kalāḥ svaprakṛtiṣu vilāpya tābhiḥ saha puruṣe līyante iti śrutidvayatātparyam //15//<BR>
<BR>
<BR>
<BR>
END BsRp_4,2.7.15<BR>
<BR>
____________________________________________________________________________________________<BR>
<BR>
START BsRp_4,2.8.16ḥ<BR>
<BR>
<BR>
avibhāgo vacanāt  | BBs_4,2.16 |<BR>
<BR>
<BR>
<BR>
<b>avibhāgo vacanāt /</b><BR>
uktalayamupajīvya layasya dvedhādarśanātsaṃśayamāha-<b>sa punariti /</b><BR>
muktyasiddhistatsiddhiścetyubhayatra phalam /<BR>
avaśeṣo mūlakāraṇe śaktyātmanā sthitiḥ /<BR>
punarjanmayogyateti yāvat /<BR>
vimataḥ kalālayaḥ sāvaśeṣaḥ, kalālayatvātsuṣuptivaditi pūrvapakṣaḥ /<BR>
vimato niravaśeṣaḥ, vidyākṛtatvādrajjvā vidyayā sarpalayavaditi yuktyupetaśrutyā siddhāntayati-<b>bravītīti /</b><BR>
nāmarūpe śaktyātmake api bhidyete ityarthaḥ //16//<BR>
<BR>
<BR>
<BR>
END BsRp_4,2.8.16<BR>
<BR>
____________________________________________________________________________________________<BR>
<BR>
START BsRp_4,2.9.17ḥ<BR>
<BR>
<BR>
tadokograjvalanaṃ tatprakāśitadvāro vidyāsāmarthyāt taccheṣagatyanusmṛtiyogāc ca hārdānugṛhītāḥ śatādhikayā  | BBs_4,2.17 |<BR>
<BR>
<BR>
<BR>
<b>tadokograjvalanam /</b><BR>
sṛtermārgasyopakramo nāḍīpraveśaniyamastaṃ vaktuṃ sūtrabhāgavyākhyādvārādhikaraṇaviṣayamāha-<b>tasyeti /</b><BR>
sa mumūrṣustejomātrā indriyāṇi /<BR>
tasya hṛdayasyāgraṃ nāḍīmukhaṃ tasya jvalanaṃ bhāviphalasphuraṇaṃ pradyotākhyam /<BR>
cakṣuṣo vetyaniyamaśrutestayorghvamāyanniti viśeṣaśruteśca saṃśayaḥ-kimupāsako 'pyanupāsakavadyena kenaciddvāreṇa nirgacchati uta mūrdhanyanāḍyaiveti /<BR>
atra pūrvapakṣe vidyākṛtātiśayāsiddhiḥ, siddhānte tatsiddhiriti vivekaḥ /<BR>
vacanādavibhāgavadaniyama iti prāpte siddhāntayati-<b>ācaṣṭa iti /</b><BR>
yena kenacinmārgeṇa nirgatasyāpi brahmalokaprāptau vidyaśeṣatvena mārgānusmṛtividheḥ kevalādṛṣṭārthatvaṃ syādato 'nvahaṃ smṛtenaiva mārgeṇa gamanaṃ yuktamiti bhāvaḥ /<BR>
hārdaṃ brahma /<BR>
viṣvaṅ nānāvidhā anyā nāḍyo 'nyeṣāmityarthaḥ /<BR>
suṣumnākhyā nāḍī hṛdayāt nirgatā dakṣiṇākṣitālukaṇṭhāntastananāsikāmadhyābhittidvārā brahmarandhraṃ prāptā sūryaraśmibhirekīkṛtā brahmalokamārga upāsakasyeti sthitam //17//<BR>
<BR>
<BR>
<BR>
END BsRp_4,2.9.17<BR>
<BR>
____________________________________________________________________________________________<BR>
<BR>
START BsRp_4,2.10.18ḥ<BR>
<BR>
<BR>
raśmyanusārī  | BBs_4,2.18 |<BR>
<BR>
<BR>
<BR>
<b>raśmyanusārī /</b><BR>
prakaraṇaśodhanapūrvakamupāsakasya raśmyanusāritvaṃ viṣayamāha-<b>astītyādinā /</b><BR>
atha prārabdhānte etadutkramaṇaṃ yadā syādatha tadā etaireva nāḍīsaṃbaddhai raśmibhirutkrāmatītyarthaḥ /<BR>
atra saṃbandhasya kālaviśeṣāśravaṇādrātrau raśmyabhāvācca saṃśayamāha-<b>tatkimiti /</b><BR>
pūrvoktanāḍīsaṃbaddharaśmīnāmatropajīvyatvātsaṃgatiḥ /<BR>
pūrvapakṣe rātrau mṛtasya raśmiprāptyarthaṃ sūryodayapratīkṣāsti, siddhānte nāstīti matvā siddhāntaṃ pratijānīte-<b>aviśeṣeṇeti</b> //18//<BR>
<BR>
<BR>
<BR>
END BsRp_4,2.10.18<BR>
<BR>
____________________________________________________________________________________________<BR>
<BR>
START BsRp_4,2.10.19ḥ<BR>
<BR>
<BR>
niśi neti cen na sambandhasya yāvaddehabhāvitvād darśayati ca  | BBs_4,2.19 |<BR>
<BR>
<BR>
<BR>
pūrvapakṣabījamupanyasya dūṣayati-<b>niśītyādinā /</b><BR>
śirā nāḍyaḥ pratāyante vistṛtā bhavanti sṛptāḥ saṃbaddhāḥ /<BR>
śrutasaṃbandhasya rātrau sattve yuktimāha-<b>nidāgheti /</b><BR>
tarhi hemantādirātriṣvauṣṇyopalabdhiḥ syādityata āha-<b>stoketi /</b><BR>
savitā rātrāvapyahardadhātīti dhāraṇābhidhānaṃ stokaraśmyanuvṛttyabhiprāyamevetyarthaḥ /<BR>
kiñca yadi rātrau mṛtasya raśmiyogaṃ vinaivordhvagatiḥ syāttadā raśmiśruterdivāmṛtaviṣayatayā saṃkocaḥ syādūrdhvagatyabhāve ca vidyāyāmapravṛttiḥ syāt /<BR>
naca pratīkṣayordhvagatiriti vācyaṃ, raśmyudayātprāgdehadāhe ādityapratīkṣāvaiyardhyāpātādapratīkṣāśrutivirodhācca /<BR>
tasmādyadākadācinmṛtasya raśmiprāptyā jhaṭiti brahmalokaprāptiriti //19//<BR>
<BR>
<BR>
END BsRp_4,2.10.19<BR>
<BR>
____________________________________________________________________________________________<BR>
<BR>
START BsRp_4,2.10.20ḥ<BR>
<BR>
<BR>
ataś cāyane 'pi dakṣiṇe  | BBs_4,2.20 |<BR>
<BR>
<BR>
<BR>
evaṃ dakṣiṇāyane mṛto vidvānvidyāphalamāpnoti na veti vidyāyā nityavatphalaśruteruttarāyaṇaprāśastyaśāstrācca saṃdehe pūrvoktahetūnatidiśati-<b>ataścāyane 'pi dakṣiṇe /</b><BR>
pūrvapakṣamāśaṅkyāpanudati-<b>uttarāyaṇetyādinā /</b><BR>
ajñānāmuttarāyaṇe daivānmaraṇaṃ cetpraśastamityabhijñābhivacanarūpācāraparipālanārthaṃ bhīṣmasya pratīkṣā /<BR>
ṣaṇmāsāniti śrutistūttarāyaṇadevatāpareti vakṣyate /<BR>
tathāca devatāyāḥ sadā sattvādvidyayā dakṣiṇāyanakāle 'pi tatprāptiraviruddheti bhāvaḥ //20//<BR>
<BR>
<BR>
<BR>
END BsRp_4,2.10.20<BR>
<BR>
____________________________________________________________________________________________<BR>
<BR>
START BsRp_4,2.11.21ḥ<BR>
<BR>
<BR>
yoginaḥ prati ca smaryete smārte caite  | BBs_4,2.21 |<BR>
<BR>
<BR>
<BR>
smṛtibalātkālaprādhānyaṃ śaṅkate-<b>nanu ceti /</b><BR>
śrautadaharādyupāsakasyāsmābhiḥ kālānapekṣoktā, smārtayogināṃ tu kālāpekṣā smṛtāvucyata ityavirodhamāha-<b>yogina iti /</b><BR>
yogī daharādyupāsaka eva smṛtyuktaḥ kiṃ na syādityata āha-<b>smārte ceti /</b><BR>
bhagavadārādhanabuddhyānuṣṭhitaṃ karma yogaḥ 'anāśritaḥ karmaphalaṃ kāryaṃ karma karoti yaḥ /<BR>
sa saṃnyāsī ca yogī ca'iti smṛteḥ /<BR>
dhāraṇāpūrvako 'kartṛtvānubhavaḥ sāṃkhyaṃ, 'indriyāṇīndriyārtheṣu vartanta iti dhārayan'iti smṛteḥ /<BR>
nanu śrutismṛtyorbhinnārthatvamayuktaṃ pratyabhijñāvirodhāditi śaṅkate-<b>nanvagniriti /</b><BR>
kālāgrahiṇaṃ prati bhinnārthatvamuktam /<BR>
yadi tu śrautārthapratyabhijñayā kālaśabdo devatāparastarhyaikārthyameveti samādhyarthaḥ /<BR>
tasmādvidyāsāmarthyātsarvadaiva diṣṭhaṅgatasya upāsakasya phalaprāptiriti siddham //21//<BR>
<BR>
<BR>
END BsRp_4,2.11.21<BR>
<BR>
iti śrīmatparamahaṃsaparivrājakācāryaśrīgovindānandakṛtau śrīmacchārīrakamīmāṃsāvyākhyāyāṃ bhāṣyaratnaprabhāyāṃ caturthadhyāyasya dvitīyaḥ pādaḥ //2//<BR>
<BR>
<BR>
<BR>
<b>// iti caturthasyādhyāyasyotkrāntigatinirūpaṇākhyo dvitīyaḥ pādaḥ </b>//<BR>
<BR>
<BR>
____________________________________________________________________________________________<BR>
____________________________________________________________________________________________<BR>
<BR>
<BR>
<BR>
<b>caturthe 'dhyāye tṛtīyaḥ pādaḥ /</b><BR>
<BR>
<BR>
____________________________________________________________________________________________<BR>
<BR>
START BsRp_4,3.1.1ḥ<BR>
<BR>
<BR>
arcirādinā tatprathiteḥ  | BBs_4,3.1 |<BR>
<BR>
<BR>
<BR>
evamutkrāntiṃ nirūpya tatsādhyaṃ mārgaṃ gantavyaṃ ca nirūpayituṃ pādamārabhate-<b>arcirādinā tatprathiteḥ /</b><BR>
vṛttānuvādapūrvakamādyādhikaraṇasya viṣayaṃ mārgamāha-<b>āsṛtīti /</b><BR>
virajā virajasaḥ niṣpāpā ityartha /<BR>
śrutivipratipattyā saṃśayaḥ /<BR>
pūrvaṃ yadākadācinmṛtasyāpi phalaprāptiruktā tadvadyena kenacinmārgeṇa gatiriti pūrvapakṣaphalaṃ vikalpaḥ, siddhānte mārgaikyamiti vivekaḥ /<BR>
upāsanābhedāttaccheṣatvena dhyeyānāṃ mārgāṇāṃ bhedaḥ, evakārācca /<BR>
kiñca mārgabhede satyasmādayaṃ mārgastvarayā prāpaka iti yuktaṃ na mārgaikya ityarthaḥ /<BR>
upāsanābhede 'pyupāsyabrahmaikyavanmārgaikyaviruddhamiti siddhāntayati-<b>evamiti /</b><BR>
tasya mārgasya prasiddhatvāditi hetvarthaḥ /<BR>
ye cetyaviśeṣaśrutiraśrutagatividyāviṣayayeti mārgabhedaṃ śaṅkate-<b>syādetaditi /</b><BR>
ekasyaiva mārgasyānekānyāgnyādīni viśeṣaṇānītyukte lāghavānna mārgabhedaḥ /<BR>
pratyabhijñānācceti samādhyarthaḥ /<BR>
gantavyaikyaṃ vivṛṇoti-<b>tathāhīti /</b><BR>
parāvato dīrghāyuṣo hiraṇyagarbhasya parā dīrghāḥ samāḥ saṃvatsarānvasanti kāryabrahmaṇo yā jitiḥ  sarvatra jayaḥ, vyuṣṭirvyāptistāṃ labhata ityarthaḥ /<BR>
evaṃ gantavyaikyavatpratyabhijñayā mārgaikyaniścayātprakaraṇabhedo 'prayojaka ityuktaṃ saṃpratyevakāratvarāvacanayorgatimāha-<b>yattvityādinā /</b><BR>
rātrau spaṣṭaraśmyabhāvādviduṣo raśmyayogaprāptau tannirāsārthamevakāro nānyavyāvṛttyarthaḥ /<BR>
yathā laukikamārge vilambastathā arcirādau neti tvarāvacanopapattirityarthaḥ /<BR>
mārgaikye liṅgamāha-<b>apiceti /</b><BR>
śubhamārgabāhulye tṛtīyasthānoktirna syāditi bhāvaḥ /<BR>
uttaramārgaikye 'pyarcirādineti /<BR>
viśeṣaṇe ko heturityata āha-<b>bhūyāṃsīti</b> //1//<BR>
<BR>
<BR>
<BR>
END BsRp_4,3.1.1<BR>
<BR>
____________________________________________________________________________________________<BR>
<BR>
START BsRp_4,3.2.2ḥ<BR>
<BR>
<BR>
vāyum abdād aviśeṣaviśeṣābhyām  | BBs_4,3.2 |<BR>
<BR>
<BR>
<BR>
uktaṃ mārgasyaikyamupajīvya parvakramamāha-<b>vāyumabdāt /</b><BR>
arcirādiṣvasmādayamanantara iti krameṇa viśeṣaṇaviśeṣyabhāva ucyata ityadhikaraṇasya tātparyamuktvā viṣayamāha-<b>sa etamiti /</b><BR>
atrāgnyanantaraṃ paṭhito vāyurviṣayaḥ /<BR>
sa kiṃ arcirātmakāgneranantaramuta saṃvatsarātpara iti pāṭhādvakṣyamāṇaviśeṣaśruteśca saṃśaye siddhāntamevopakramate-<b>ucyata iti /</b><BR>
puruṣaḥ upāsako 'smāllokāddehātpraiti nirgacchati tasmai prāptāya puruṣāya sa vāyustatra svātmani vijihīte chidraṃ karoti, tena vāyudattena rathacakrachidratulyena dvāreṇordhvamādityaṃ gacchatīti śrutyarthaḥ /<BR>
idānīṃ pūrvapakṣamāha-<b>kasmātpunariti /</b><BR>
pāṭhabalādarciṣo 'nantaro vāyurityarthaḥ /<BR>
kauṣītakināṃ pāṭhamātraṃ, na kramaviśeṣavācī kaścicchabdo 'sti /<BR>
kāṇvānāṃ tu tenetyūrdhvamiti ca śabdābhyāṃ kramaniścayātpāṭhabādha iti siddhāntārthaḥ /<BR>
astvarcirādimārge chāndogyasthe saṃvatsarapāṭhādvāyorabdātparatvaṃ, vājiśrutisthe tu saṃvatsarasyāśruteḥ kathamabdātparo vāyurityata āha-<b>vājeti /</b><BR>
tarhi devalokādvāyumiti sūtraṃ syādityata āha-<b>vāyumabdāditi tviti /</b><BR>
saṃvatsarasya māsāvayavitvānmāsānantaryaṃ saṃvatsarātparo devalokastataḥ paro vāyurvāyoḥ para āditya iti śrutidvaye kramo niṣpannaḥ /<BR>
teneti tṛtīyāśrutyā vāyorādityapūrvatvāvagamāditi, sūtre tu vāyupadaṃ devalokapūrvakavāyuparamiti sthitam //2//<BR>
<BR>
<BR>
<BR>
END BsRp_4,3.2.2<BR>
<BR>
____________________________________________________________________________________________<BR>
<BR>
START BsRp_4,3.3.3ḥ<BR>
<BR>
<BR>
taṭito 'dhi varuṇaḥ saṃbandhāt  | BBs_4,3.3 |<BR>
<BR>
<BR>
<BR>
evaṃ kauṣītakibhiragnyanantaraṃ paṭhitasya vāyoḥ sthānamuktvā vāyvanantaraṃ paṭhitasya varuṇasyārcirādimārge sthānamāha-<b>taḍito 'dhi varuṇaḥ saṃbandhāt /</b><BR>
paṭhito varuṇādirmārgaparvatvena saṃbadhyate na veti saṃdehe 'rciṣo 'harityādi pañcamyārcirādīnāṃ krameṇa mārgaparvatayā baddhatvādvāyoriva sthānaviśeṣaśrutyabhāvādalabdhasthāno varuṇādirna saṃbadhyata iti prāpte siddhāntamāha-<b>ādityāditi /</b><BR>
apāṃ vidyutkāryatvena saṃbandhe mānamāha-<b>vidyotata iti /</b><BR>
varuṇasyābdvārā vidyusaṃbandhāt 'āgantukānāmante niveśaḥ'iti nyāyāycca vidyudānantarye sati yathāpāṭhamindraprajāpatyoḥ krama ityarthaḥ //3//<BR>
<BR>
<BR>
<BR>
END BsRp_4,3.3.3<BR>
<BR>
____________________________________________________________________________________________<BR>
<BR>
START BsRp_4,3.4.4ḥ<BR>
<BR>
<BR>
ātivāhikās talliṅgāt  | BBs_4,3.4 |<BR>
<BR>
<BR>
<BR>
evamarcirādīnāṃ kramaṃ nirūpya svarūpaṃ nirūpayati-<b>ātivāhikāstalliṅgāt /</b><BR>
cihnanirdeśasāmyāllokaśabdānnetṛtvaliṅgācca saṃśayaḥ /<BR>
ādyapakṣadvayaṃ pūrvapakṣaḥ /<BR>
arcirādayo vidyudantāścetanā netāraścāmānavapurūṣeṇa netrā saha paṭhitatvāditi siddhāntayati-<b>evamityādinā /</b><BR>
yathāśrutyamānavasyāstu netṛtvaṃ nārcirādīnāmiti śaṅkate-<b>tadvacanamiti /</b><BR>
puruṣasyāmānavatvaṃ netṛtvaṃ cetyubhayaparatve vākyabhedaḥ syādato 'rcirādipadairnetāra eva mānavāḥ prakṛtāḥ prakaraṇabalādvidyudanantaraṃ mānavasya netuḥ prāptau prakaraṇaprāptanetṛtvānuvādenāmānavatvamekameva pratipādyata iti vaktavyamityāha-<b>neti /</b><BR>
netṛprakaraṇānaṅgīkāre tvamānavaḥ puruṣo gamayatīti vākyaṃ bhidyeta amānavatvavannetṛtvasyāpyaprāpteriti bhāvaḥ /<BR>
netṛtvānuvādaliṅgasyānugrāhakanyāyaparaṃ sūtraṃ gṛhṇāti-<b>nanviti</b> //4//<BR>
<BR>
<BR>
<BR>
END BsRp_4,3.4.4<BR>
<BR>
____________________________________________________________________________________________<BR>
<BR>
START BsRp_4,3.4.5ḥ<BR>
<BR>
<BR>
ubhayavyāmohāt tat siddheḥ  | BBs_4,3.5 |<BR>
<BR>
<BR>
<BR>
yadyanetāro 'cetanā evārcirādayastarhi mārgatadgantrorubhayorapi vyāmohādajñatvādūrdhvagatirna syādataḥ svayaṃ prayatnaśūnyaścetanāntareṇa neya iti laukikanyāyānugrahāttatsiddhernetṛtvasiddheruktaliṅgaṃ nyāyopedamiti sūtrārthaḥ /<BR>
pūrvapakṣadvayaṃ dūṣayati-<b>anavasthitatvādityādinā /</b><BR>
arciraharādīnāmasthiratvādrātryādau mṛtasya pratīkṣā nāstītyuktatvācca na mārgacihnatvaṃ bhogyatvaṃ vā, devatātve tvasthiratvadoṣo nāstītyarthaḥ /<BR>
yattūpadeśasvārasyāccihnatvaṃ bhātīti, tatrāha-<b>arciṣo 'hariti /</b><BR>
cihnatvanetṛtvasaṃśayācca vākyaśeṣānnirṇaya ityāha-<b>apiceti /</b><BR>
yaduktaṃ lokaśabdādbhogyatvamiti tannetyāha-<b>saṃpiṇḍiteti /</b><BR>
sūtrāntaraṃ gṛhṇāti-<b>kathaṃ punariti</b> //5//<BR>
<BR>
<BR>
<BR>
END BsRp_4,3.4.5<BR>
<BR>
____________________________________________________________________________________________<BR>
<BR>
START BsRp_4,3.4.6ḥ<BR>
<BR>
<BR>
vaidyutenaiva tatas tacchruteḥ  | BBs_4,3.6 |<BR>
<BR>
<BR>
<BR>
āmānavo vidyullokamāgato vaidyutastenetyarthaḥ /<BR>
śrutau vaidyutāllokādityarthaḥ /<BR>
śrutyā varuṇādīnāṃ netṛtvābhāve 'pyanugrāhakatvena mārgāntarbhāva iti bhāvaḥ //6//<BR>
<BR>
<BR>
<BR>
END BsRp_4,3.4.6<BR>
<BR>
____________________________________________________________________________________________<BR>
<BR>
START BsRp_4,3.5.7ḥ<BR>
<BR>
<BR>
kāryaṃ bādarirasya gatyupapatteḥ  | BBs_4,3.7 |<BR>
<BR>
<BR>
<BR>
evaṃ mārgaṃ nirūpya gantavyaṃ cintayati-<b>kāryaṃ bādarirasya gatyupapatteḥ /</b><BR>
paraṃ brahma gantavyamiti pūrvapakṣe mārgasya muktyarthatā kāryaṃ brahmeti siddhānte bhogārthateti matvā prathamaṃ siddhāntamāha-<b>tatra kāryameveti /</b><BR>
sarvagatasyāpi pradeśāntaraviśiṣṭatvenākāśasya gantavyatvaṃ, dṛṣṭaṃ, brahmaṇastu pratyaktvānna kathamapi gantavyatetyarthaḥ //7//<BR>
<BR>
<BR>
<BR>
END BsRp_4,3.5.7<BR>
<BR>
____________________________________________________________________________________________<BR>
<BR>
START BsRp_4,3.5.8ḥ<BR>
<BR>
<BR>
viśeṣitatvāc ca  | BBs_4,3.8 |<BR>
<BR>
<BR>
<BR>
brahmalokeṣviti bahuvacanalokaśabdādhārasaptamīśrutibhirgantavyasya parasmādvyāvṛttatvācca na paraṃ gantavyamityāha-<b>viśeṣitatvācceti /</b><BR>
parabrahmaṇi bhogyatvopacārādgauṇī lokaśrutirityarthaḥ /<BR>
napuṃsakabrahmaśabdena kāraṇavācinā kāryaṃ lakṣyate gantavyatvanyāyopetabahuvacanādyanekaśrutyanugrahāyaḥ /<BR>
na cānāvṛttiliṅgātparasya gantavyatā, kramamuktyā liṅgasyānyathāsiddheriti bhāvaḥ //8//<BR>
<BR>
<BR>
<BR>
END BsRp_4,3.5.8<BR>
<BR>
____________________________________________________________________________________________<BR>
<BR>
START BsRp_4,3.5.9-12ḥ<BR>
<BR>
<BR>
sāmīpyāt tu tadvyapadeśaḥ  | BBs_4,3.9 |<BR>
<BR>
kāryātyaye tadadhyakṣeṇa sahātaḥ param abhidhānāt  | BBs_4,3.10 |<BR>
smṛteś ca  | BBs_4,3.11 |<BR>
<BR>
paraṃ jaiminir mukhyatvāt  | BBs_4,3.12 |<BR>
<BR>
<BR>
<BR>
pratisaṃcaro mahāpralayaḥ, tasminprāpte parasya hiraṇyagarbhasyānte samaṣṭiliṅgaśarīrarūpavikārāvasāne brahmalokanivāsinaḥ kutātmānaḥ śuddhadhiyastatrotpannasamyagdhiyaḥ sarve brahmaṇā mucyamānena saha paraṃ padaṃ praviśantīti yojanā /<BR>
evaṃ siddhāntamuktvā tena nirastaṃ pūrvapakṣamāha-<b>kaṃ punarityādinā</b> //9 //  //10 //  //11 //  //12//<BR>
<BR>
<BR>
<BR>
END BsRp_4,3.5.9-12<BR>
<BR>
<BR>
____________________________________________________________________________________________<BR>
<BR>
START BsRp_4,3.5.13ḥ<BR>
<BR>
<BR>
darśanāc ca  | BBs_4,3.13 |<BR>
<BR>
<BR>
<BR>
daharavidyāyāṃ kaṭhavallīṣu parabrahmaprakaraṇe ca tayordhvamāyanniti gatirdarśitā //13//<BR>
<BR>
<BR>
<BR>
END BsRp_4,3.5.13<BR>
<BR>
____________________________________________________________________________________________<BR>
<BR>
START BsRp_4,3.5.14ḥ<BR>
<BR>
<BR>
na ca kārye pratipattyabhisaṃdhiḥ  | BBs_4,3.14 |<BR>
<BR>
<BR>
<BR>
evaṃ brahmaśrutyamṛtatvaliṅgābhyāṃ prakaraṇācca paraviṣayā gatirityuktaṃ, saṃprati prajāpateḥ sabhāṃ veśma prāpnuyāmiti upāsakasya maraṇakāle kāryaprāptisaṃkalpaśruterna paraṃ gantavyamiti śaṅkāṃ nirasyati-<b>naca kārya iti /</b><BR>
parasya prakṛtatvāt, yaśaḥpadasya paramātmanāmatvaprasiddhyā yaśaḥpadenātmoktiḥ /<BR>
yaśa ātmā brāhmaṇānāmahaṃ bhavāmi, tathā rājñāṃ yaśo viśāṃ yaśa iti sārvātmyaliṅgācca paraprāptisaṃkalpa evāyamityarthaḥ /<BR>
astu veśmapratipattīcchā parabrahmaviṣayā tathāpi sā kathaṃ gatipūrvikā syādityata āha-<b>sā ceti /</b><BR>
tattatra brahmaloke vidyāvidhīnenāparājitā pūrasti brahmaṇo hiraṇyagarbhasya tenaiva prabhuṇāṃ vimitaṃ nirmitaṃ hiraṇmayaṃ veśmāsti tatpratipadyate vidvāniti daharavidyāyāṃ gatipūrvikā veśmaprāptiruktā /<BR>
tena parabrahmaṇyapi veśmapratipattiśabdasāmānyādgatipūrvakatvaṃ tasyāḥ sidhyatītyarthaḥ /<BR>
kiñca pada gatāviti dhātupāṭhādveśma prapadye ityatra mārgāpekṣā bhātītyāha-<b>paderapīti /</b><BR>
pūrvapakṣamupasaṃharati-<b>tasmāditi /</b><BR>
ādya eva siddhāntapakṣa iti dṛḍhīkartumupasaṃkramate-<b>tāviti /</b><BR>
brahmaśabdamukhyatvādihetūnāmābhāsatvḥaṃ sphuṭayati-<b>nahīti /</b><BR>
gantavyatvasya brahmalokeṣviti bahuvacanādeḥ saṃkalpādeva gandhādidivyabhogaśruteśca parabrahmaṇyasaṃbhavānmukhyārthatyāga ityarthaḥ /<BR>
yadyapyetadvai satyakāma paraṃ cāparaṃ ca brahmetyādiśrutiṣu prayogasāmyādbrahmaśabda ubhayatra rūḍhatayā mukhyaḥeva tathāpi pūrṇe parasminnavayavārthasya niratiśayamahattvasya lābhādaparabrahmaṇyamukhya ityaṅgīkṛtamiti mantavyam /<BR>
yaduktaṃ kaṭhavallīṣu prakaraṇabalādgatiḥ paraviṣayeti, tatrāha-<b>pareti /</b><BR>
yathā vidyāsaṃbaddhasuṣumnāstutyarthaṃ tadasaṃbaddhanāḍyantarakīrtanaṃ tathā paravidyāstutyarthaṃ tatprakaraṇe 'pyaparavidyāśrayagatikīrtanaṃ yujyate, gatiṃ vināpi hi paravidyā niratiśayaphalā tasyāṃ tvaparavidyāphalaṃ gatisādhyamantarbhavatīti stutilābhādityarthaḥ /<BR>
yadapyuktaṃ prāptisaṃkalpo 'pi prakṛtaparaviṣaya iti tannetyāha-<b>prajāpateriti /</b><BR>
prajāpatisabhāveśmaśrutibhistatsaṃghātātmakavākyena ca prakaraṇaṃ, bādhyaṃ, yaśo 'hamiti sārvātmyaṃ tūpāsanārthamaparabrahmaṇyupayujyata ityartha /<BR>
svapakṣamuktvā paramataṃ dūṣayati-<b>kecidityādinā /</b><BR>
sarvagatasya svātmabhūtasyāpi brahmaṇaḥ saṃsāradeśāddeśāntareṇa tatkālātkālāntareṇa viśiṣṭatayā gantavyatvaṃ syāditi pṛthivīvayodṛṣṭāntābhyāṃ śaṅkate-<b>nanviti /</b><BR>
yatnaṃ vinaiva prāptamananyatvam, avasthātadvatorabhedātsvātmabhūtatvam /<BR>
nanu yuktaṃ bhūvayasoḥ prāptayorapi deśāntarakālāntaraviśiṣṭatvena gantavyatvaṃ tayorgantṛbhinnatvāt, brahmaṇastu gantrabhinnasya kathaṃ gantavyatvaṃ tatrāha-<b>sarvaśaktīti /</b><BR>
yā prāptā bhūḥ sā na gantavyā yacca gantavyaṃ deśāntaraṃ tattvaprāptamiti kutaḥ prāptasya gantavyatā vayaso 'pi kālāntare 'bhivyaktimātraṃ na gantavyatvamiti vastugatiḥ /<BR>
aṅgīkṛtya viśiṣṭabhūvayasorgantavyatāṃ parabrahmaṇo deśakālavaiśiṣṭyābhāvānna kathañcidapi gantavyatetyāha-<b>netyādinā /</b><BR>
'anādimatparaṃ brahma'ityādyā smṛtirdṛśyaviśeṣasya dṛśi kalpitatvāddṛgātmano nirviśeṣateti nyāyaḥ /<BR>
saguṇameva brahma sūtrātmāpekṣayā paraṃ gantavyaṃ, nirviśeṣaṃ tu nāstyeveti śaṅkate-<b>jagadutpattīti /</b><BR>
kiṃ nirviśeṣasyāsattvaṃ mānabhāvātsaviśeṣaśrutivirodhādvā /<BR>
nādya ityāha-<b>neti /</b><BR>
dvitīyaṃ śaṅkate-<b>utpattyādīti /</b><BR>
saviśeṣaśrutīnāṃ nirviśeṣaśrutiśeṣatvānna virodha ityāha-<b>neti /</b><BR>
nirviśeṣaśrutīnāmeva saviśeṣaśrutiśeṣatvaṃ kiṃ na syādityāha-<b>kasmāditi /</b><BR>
tāsāṃ svārthe phalavattvena nirākāṅkṣatvāccheṣitā viśeṣaśrutīnāṃ tvaphalatvānniṣedhyaviśeṣasamarpaṇādidvāreṇa śeṣatvaṃ phalavatsaṃnidhāvaphalaṃ tadaṅgamiti nyāyādityāha-u<b>cyata ityādinā /</b><BR>
na kevalaṃ nyāyāccheṣatā kintu śrutyāpītyāha-<b>pratyakṣaṃ tviti /</b><BR>
tatra mūlakāraṇe brahmaṇyetacchuṅgaṃ jagadātmakaṃ kāryamutpannamityupakramya tena śuṅgena tanmūlamanvicchetyupasaṃhāre sata eva jñeyatvamuktaṃ chāndogye /<BR>
tathā taittirīyake 'pi jagajjanmādyanuvādena brahmaṇa eva jñeyatvaṃ darśitamataḥ sṛṣṭiśrutīnāṃ śrutyaiva nirviśeṣadhīśeṣatā bhātītyarthaḥ /<BR>
evaṃ brahmaṇo nirviśeṣatvānna gantavyateti phalitamāha-<b>evamiti /</b><BR>
spaṣṭaniṣedhācca parasya na gantavyatetyāha-<b>na tasyeti /</b><BR>
evaṃ gantavyālocanayā gatiṃ nirasya gantrālocanayāpi nirasyati-<b>gatikalpanāyāṃ cetyādinā /</b><BR>
bhedābhedena dvau kalpāvatyantabhedastṛtīyaḥ kalpaḥ /<BR>
nanvatyantābhedakalpaḥ kimiti noktaḥ, tatrāha-<b>atyanteti /</b><BR>
kalpatraye kiṃ dūṣaṇamiti pṛcchati-<b>yadyevamiti /</b><BR>
kalpadvaye 'pi doṣāntaramāha-<b>vikārāvayavapakṣayośceti /</b><BR>
vikārāvayavarūpajīvaviśiṣṭasyaḥ brahmaṇaḥ sthiratvājjīvānāṃ gatyāgatī na syātām /<BR>
nahyacalātisthūlapāṣāṇasthayormaṇḍūkapāṣāṇāvayavayoścalanamastītyathraḥ /<BR>
asmākaṃ tvajñānātkalpitopādhibhirgatyāgativibhrama iti bhāvaḥ /<BR>
tṛtīyakalpamanūdya vikalpya dūṣayati-<b>athetyādinā /</b><BR>
abhedaśrutivirodharūpo doṣo mama nāstīti bhedābhedavādyāha-<b>vikārāvayavayoriti /</b><BR>
bhinnayorabhedo mukhyo na yukto virodhāditi pariharati-<b>neti /</b><BR>
kiñca pakṣatrayamapyayuktaṃ saṃsāritvasya tāttvikajīvabhāvasya nāśe tāttvivajīvasvarūpanāśaprasaṅgāt /<BR>
nacāsmābhiriva tvayā brahmātmatvaṃ jīvasya tāttvikarūpamaṅgīkṛtaṃ yadasya saṃsāranāśe 'pi na naśyedityāha-<b>sarveṣviti /</b><BR>
nanu kiṃ brahmatvena, saṃsārābhāvaḥ kila mokṣaḥ sa ca karmābhāvamātreṇa setsyatīti kramajaḍānāṃ matamudbhāvya nirasyati-<b>yattvityādinā /<BR>
taditi /</b><BR>
evaṃvṛttaṃ mokṣaheturityasminnarthe mānābhāvādityarthaḥ /<BR>
tarka eva mānamityata āha-<b>na caitattarkayitumiti /</b><BR>
nanu tavāpyetattarkamātramekasmiñjanmanyanekaviruddhaphalānāṃ karmaṇāṃ bhogāyogādastyavaśiṣṭaṃ karma janmāntarasya nimittamityāśaṅkya tatra mānamāha-<b>karmaśeṣasadbhāvasiddhiśceti /</b><BR>
santvanārabdhaphalāni puṇyapāpāni teṣāṃ nityādyanuṣṭhānena kṣayānna janmāntaramiti śaṅkate-<b>syādetaditi /</b><BR>
puṇyena puṇyasya na nāśaḥ avirodhādanyathātiprasaṅgāt /<BR>
pāpasyāpi sarvātmanā puṇyanāśyatve mānaṃ nāstīti saṃcitapuṇyapāpābhyāṃ janmāntaraṃ durvāramityāha-<b>tannetyādinā /</b><BR>
kriyamāṇanityādināpi janma syāt, karmaṇā pitṛloka ityaviśeṣaśruteḥ, smṛteścetyāha-<b>naca nityeti /</b><BR>
pratyavāyanirāsārthe nityādyācāre satyanu paścātphalāntaraṃ niṣpadyata ityatra dṛṣṭāntaḥ /<BR>
<b>tadyatheti /</b><BR>
nirmite āropite satītyarthaḥ /<BR>
tathāpi kāmyādikarmasattāniścayo nāstyata āha-<b>saṃśayitavyaṃ tviti /</b><BR>
jñānaṃ vinā dehapāte mokṣa eveti niścayālābhāttvatpakṣe kṣatiriti bhāvaḥ /<BR>
brahmabhinnasya jīvasyaṃ kartṛtvādisvabhāvasya mokṣāśāpi na yuktetyāha-<b>naceti /</b><BR>
kartṛtvādirūpaṃ kāryaṃ na svabhāvaḥ kintu tacchaktiriti śaṅkate-<b>syādetaditi /</b><BR>
kāryagamyāyāḥ śakteḥ kāryasyātyantānutpāde sattvamayuktamataḥ śaktisattve tadviṣayasya kāryasyādṛṣṭadeśakālādinimittānāṃ cātmanā śaktidvārā nityasaṃbaddhatvānmokṣo na syāditi pariharati-<b>taccetyādinā /</b><BR>
<BR>
mokṣasiddhyarthaṃ jīvasya brahmatvāṅgīkāre saṃsārānupapattimāśaṅkyājñānādupapattimasakṛduktāṃ smārayati-<b>parasmādityādinā /</b><BR>
prāsaṅgikaṃ parihṛtya paramaṃ prakṛtamupasaṃharati-<b>tadevamiti /</b><BR>
nanu paravidyāyāmapyāpnotipadena gatiḥ śrutetyata āha-<b>brahmavidāpnotīti /</b><BR>
vaiphalyācca gaterna paraviṣayatvamityāha-<b>apiceti /</b><BR>
anucintanapakṣaṃ pratyāha-<b>naca nityasiddhati /</b><BR>
kathaṃ tarhi kaiścitparaviṣayatvaṃ gateruktamityāśaṅkya bhrāntetyāha-<b>tatra parāpareti /</b><BR>
praśnapūrvakaṃ parāparabrahmavibhāgaṃ vadannaparabrahmaṇi gaterarthavattvamāha-<b>kiṃ dve ityādinā /</b><BR>
vyāpino jīvasya kathaṃ gatistatrāha-<b>sarvagatatve 'pīti</b> //14//<BR>
<BR>
<BR>
<BR>
END BsRp_4,3.5.14<BR>
<BR>
____________________________________________________________________________________________<BR>
<BR>
START BsRp_4,3.6.15ḥ<BR>
<BR>
<BR>
apratīkālambanān nayatīti bādarāyaṇa ubhayathā ca doṣāt tatkratuś ca  | BBs_4,3.15 |<BR>
<BR>
<BR>
<BR>
evaṃ gantavyaṃ nirūpya gantṛnnirdhārayati-<b>apratīketi /</b><BR>
'sa evainān brahma gamayati'ityaviśeṣaśruteḥ tatkratunyāyācca /<BR>
saṃśayamāha-<b>idamiti /</b><BR>
aniyamādhikaraṇe tattvavido 'nyatra sarvopāsakānāṃ mārgopasaṃhāra uktaḥ, idānīmapatīkopāsakānāmeva mārgo na sarveṣāṃ vikāropāsakānāmityubhayathābhāvoktau pūrvoktavirodhaḥ syāt, tasmādupāsakamātrasyottaramārgasiddhiriti pūrvapakṣaphalaṃ, siddhānte tūbhayathābhāvasiddhiḥ /<BR>
adoṣāditi sūtre paracchedaḥ, avirodhādityarthaḥ /<BR>
aniyamaḥ sarvāsāmiti sūtre sarvaśabdasya pratīkopāsakānyaparatvāditi bhāvaḥ /<BR>
yadyapi pratīkadhyāyināṃ pitṛyāṇatṛtīyasthānayorapraveśādarcirādimārgo vācyastathāpi teṣāṃ vidyutparyantameva gamanamastu na brahmaprāptirbrahmakratutvābhāvāt /<BR>
yo yat dhyāyati sa tatprāpnoti hi tatkratunyāyaḥ śrutimūlaḥ /<BR>
pratīkeṣu ca nāmādiṣu dhyeyeṣu brahmaṇo guṇatvāt, na brahmadhyāyitvamasti /<BR>
asya ca nyāyasya pañcāgnividyāyāmāhatyavādātpratyakṣavacanādbādha iṣṭa iti sūtrabhāṣyārthaḥ //15//<BR>
<BR>
<BR>
<BR>
END BsRp_4,3.6.15<BR>
<BR>
____________________________________________________________________________________________<BR>
<BR>
START BsRp_4,3.6.16ḥ<BR>
<BR>
<BR>
viśeṣaṃ ca darśayati  | BBs_4,3.16 |<BR>
<BR>
<BR>
<BR>
kiñca pratīkatāratamyena phalatāratamyaśruterna pratīkadhyāyināṃ brahmaprāptirityāha-<b>viśeṣaṃ ceti /</b><BR>
tasmādasati vacane brahmadhyāyina eva brahmagantāra iti siddham //16//<BR>
<BR>
<BR>
<BR>
END BsRp_4,3.6.16<BR>
<BR>
<b>iti śrīmatparamahaṃsaparivrājakācāryaśrīgovindānandabhagavatkṛtau bhāṣyaratnaprabhāyāṃ caturthādhyāyasya tṛtīyaḥ pādaḥ //3//</b><BR>
<BR>
<BR>
<BR>
<b>// iti caturthasyādhyāyasya saguṇavidyāvato mṛtasyottaramārgāmidhānākhyastṛtīyaḥ pādaḥ </b>//<BR>
<BR>
<BR>
____________________________________________________________________________________________<BR>
____________________________________________________________________________________________<BR>
<BR>
<BR>
<BR>
<b>caturthe 'dhyāye caturthaḥ pādaḥ /</b><BR>
<BR>
<BR>
____________________________________________________________________________________________<BR>
<BR>
START BsRp_4,4.1.1ḥ<BR>
<BR>
<BR>
saṃpadyāvirbhāvaḥ svena śabdāt  | BBs_4,4.1 |<BR>
<BR>
<BR>
<BR>
pūrvapāde brahmopāsakānāṃ kāryabrahmaprāptiruktā, saṃprati teṣāmaiśvaryaviśeṣaṃ brāhmalaukikaṃ pādasyottarārdhena prapañcayiṣyannādāvabhyarhitaparavidyāprāpyaṃ nirviśeṣabrahmabhāvamāha-<b>saṃpadyāvirbhāvaḥ svenaśabdāt /</b><BR>
nirguṇavidyāphalavākyamudāhṛtya svaśabdasya svīyāgantukarūpasvātmarūpavācitvābhyāṃ saṃśayamāha-<b>evamiti /</b><BR>
pūrvapakṣe mokṣasya svargādaviśeṣaḥ, siddhānte viśeṣa iti phalaṃ, tatra mokṣa āgantukaḥ, phalatvātsvargavaditi nyāyopetayābhiniṣpattiśrutyā pūrvapakṣamāha-<b>kimityādinā /</b><BR>
svaśabdaśrutibādhito nyāyaḥ abhiniṣpattiśca sākṣātkāravṛttyabhiprāyā bandhadhvaṃsajanmanyaupacārikveveti matvā siddhāntayati-<b>evamiti /</b><BR>
mokṣasya phalatvena prāptāgantukatvanirāsārthaḥ svaśabda iti yuktaṃ svīyavācitve 'tvanarthakānuvādaḥ syādityarthaḥ //1//<BR>
<BR>
<BR>
<BR>
END BsRp_4,4.1.1<BR>
<BR>
____________________________________________________________________________________________<BR>
<BR>
START BsRp_4,4.1.2ḥ<BR>
<BR>
<BR>
muktaḥ pratijñānāt  | BBs_4,4.2 |<BR>
<BR>
<BR>
<BR>
sūtrāntaraṃ gṛhṇāti-<b>kaḥ punariti /</b><BR>
jāgarite hyāndhyādidehadharmavānbhavati svapne tu hata eva kenacit /<BR>
apica putrādināśādroditīva bhavati, suṣuptau tu viśeṣājñānādvinaṣṭa iveti, bandhadaśāyāṃ kaluṣitātmanā tiṣṭhati mokṣe tu vigalitākhiladuḥkhaḥ paritaḥ pradyotamānapūrṇānandātmanāvatiṣṭhata iti mahān viśeṣa ityarthaḥ //2//<BR>
<BR>
<BR>
<BR>
END BsRp_4,4.1.2<BR>
<BR>
____________________________________________________________________________________________<BR>
<BR>
START BsRp_4,4.1.3ḥ<BR>
<BR>
<BR>
ātmā prakaraṇāt  | BBs_4,4.3 |<BR>
<BR>
<BR>
<BR>
<b>kāryagocaramiti /</b><BR>
kāryaṃ jyotiḥprāptamityarthaḥ /<BR>
kāryaṃ prāpto 'pi muktaḥ kiṃ na syādityata āha-<b>na cānativṛtta iti</b> //3//<BR>
<BR>
<BR>
<BR>
END BsRp_4,4.1.3<BR>
<BR>
____________________________________________________________________________________________<BR>
<BR>
START BsRp_4,4.2.4ḥ<BR>
<BR>
<BR>
avibhāgena dṛṣṭatvāt  | BBs_4,4.4 |<BR>
<BR>
<BR>
<BR>
<b>avibhāgena dṛṣṭatvāt /</b><BR>
svarūpasthitamuktamupajīvya vādivivādāt brahmabhedābhedasaṃśaye satyatyantabhedaṃ pūrvapakṣamuktvā siddhāntamāha-<b>yasyeti</b> //4//<BR>
<BR>
<BR>
<BR>
END BsRp_4,4.2.4<BR>
<BR>
____________________________________________________________________________________________<BR>
START BsRp_4,4.3.5ḥ<BR>
<BR>
<BR>
brāhmeṇa jaiminir upanyāsādibhyaḥ  | BBs_4,4.5 |<BR>
<BR>
<BR>
<BR>
<b>brāhmeṇa jaiminiḥ</b>uktaṃ brahma svarūpamupajīvya sa kiṃ satyena sarvajñatvādidharmeṇa yuktastiṣṭhati uta dharmasya śaśaśṛṅgavadatyantāsattvāccinmātrātmanā tiṣṭhati kiṃ vā vastutaścinmātro 'pi jīvāntaravyavahāradṛṣṭyā kalpitasarvajñatvādimāniti munivipratipatteḥ saṃśaye satyādyaṃ pūrvapakṣamāha-<b>adhunetyādinā /</b><BR>
tattatpakṣasiddhireva phalaṃ draṣṭavyam /<BR>
so 'nveṣṭavya itividhyartha uddeśo ya ātmetyādirūpanyāsaśabdārthaḥ /<BR>
ādipadādvidhivyapadeśagrahaḥ /<BR>
tatrājñātajñāpako vidhistamāha-<b>tathā sa tatreti /</b><BR>
sarvajña ityādistu vyapadeśo 'yaṃ hi noddeśaḥ vidhyabhāvānnāpi vidhiḥ siddhavannirdeśādityarthaḥ //5//<BR>
<BR>
<BR>
<BR>
END BsRp_4,4.3.5<BR>
<BR>
____________________________________________________________________________________________<BR>
<BR>
START BsRp_4,4.3.6ḥ<BR>
<BR>
<BR>
cititanmātreṇa tadātmakatvād ity auḍulomiḥ  | BBs_4,4.6 |<BR>
<BR>
<BR>
<BR>
satyatvādidharmāṇāṃ satyatvaṃ dūṣayannatyantāsattvapakṣamāha-<b>cititanmātreṇeti /</b><BR>
citiścaitanyaṃ, śabdajñānādyo vikalpo 'sanpratyayastajjāḥ atyantāsanta iti yāvat /<BR>
astvabhāvadharmāṇāmasattvaṃ bhāvadharmāṇāṃ tu sattvamityāśaṅkya teṣāmapyaupādhikatvādasattvamityāha-<b>satyakāmeti /</b><BR>
cinmātre mukte jakṣaṇādiśrutiḥ kathaṃ tatrāha-<b>ata eva ceti /</b><BR>
sarvadharmaniṣedhādevetyarthaḥ //6//<BR>
<BR>
<BR>
<BR>
END BsRp_4,4.3.6<BR>
<BR>
____________________________________________________________________________________________<BR>
<BR>
START BsRp_4,4.3.7ḥ<BR>
<BR>
<BR>
evam apy upanyāsāt pūrvabhāvād avirodhaṃ bādarāyaṇaḥ  | BBs_4,4.7 |<BR>
<BR>
<BR>
<BR>
dharmāṇāṃ satyatvamatyantāsattvaṃ ceti pakṣadvayamayuktam /<BR>
advaitaśrutīnāṃ sarvajñatvādiśrutivyavahārayośca bādhāpātādatastṛtīyapakṣaḥ śreyāniti siddhāntayati-<b>evamapīti /</b><BR>
atra kecinmuhyanti-akhaṇḍacinmātrajñānānmuktasyājñānābhāvātkuta ājñānikadharmayoga iti, te itthaṃ bodhanīyāḥ /<BR>
ye īśvaradharmāsta eva cidātmani mukte jīvāntarairvyavahriyante iti /<BR>
naca mūlāvidyaikyāttannāśe kuto jīvāntaramiti vācyaṃ, na vayaṃ tannāśe jīvāntaravyavahāraṃ brūmaḥ, kintu tadaṃśanāśenāṃśārabdhādhyātmikaśarīradvayābhimānino muktāvaṃśāntaropādhikā jīvā vyavahartāra iti vadāmaḥ /<BR>
tarhi nānavidyāpakṣa eva kuto nādriyate jīvabhedasyāvaśyakatvāditi cet /<BR>
na /<BR>
prakṛtinānātvaṃ pratijīvaṃ prapañcabheda ityādyaprāmāṇikānekārthagauravāditi sarvavṛddhasaṃmata ekāvidyāpakṣa eva śreyān, aṃśabhedena ca bandhamuktivyavastheti saṃkṣepaḥ //7//<BR>
<BR>
<BR>
<BR>
END BsRp_4,4.3.7<BR>
<BR>
____________________________________________________________________________________________<BR>
<BR>
START BsRp_4,4.4.8ḥ<BR>
<BR>
<BR>
saṃkalpād eva tu tacchruteḥ  | BBs_4,4.8 |<BR>
<BR>
<BR>
<BR>
evaṃ paravidyāphalamuktamidānīmaparavidyāphalaṃ prapañcayati-<b>saṃkalpādeva tu tacchruteḥ /</b><BR>
evakārasyāyogānyayogavyavacchedasādhāraṇyātsaṃśayaḥ, brahmalokaṃ gatasyopāsakasya saṃkalpo yatnāntarasāpekṣaḥ, bhogasāmagrīsaṃkalpatvādasmadādisaṃkalpavat /<BR>
na caivakāravirodhaḥ saṃkalpena sāmagryā ayogavyavacchedena saulabhyārthatvāt, yatnānaṅgīkāre bhogapuṣṭyasiddheśceti pūrvapakṣārthaḥ /<BR>
atra lokavṛttānusaraṇaṃ phalaṃ, siddhānte tu vidyābalena saṃkalpasyaiva bhogapuṣṭikaratvasiddhiriti bedaḥ /<BR>
kiñca yadi bhogasaṃkalpānantaramapi yatnāntarasādhyanimittāpekṣā syāttarhi nimittaprāpteḥ prāgjātasaṃkalpasya vandhyatvaṃ syādbhoge vilambāttataḥ satyasaṃkalpaśruterna yatnāntarāpekṣetyāha-<b>nimittāntaramapi tviti</b> //8//<BR>
<BR>
<BR>
<BR>
END BsRp_4,4.4.8<BR>
<BR>
____________________________________________________________________________________________<BR>
<BR>
START BsRp_4,4.4.9ḥ<BR>
<BR>
<BR>
ata eva cānanyādhipatiḥ  | BBs_4,4.9 |<BR>
<BR>
<BR>
<BR>
nanvīśvarādhīnasya viduṣaḥ kathaṃ saṃkalpamātrādbhogasiddhistatrāha-<b>ata eveti /</b><BR>
īśvaradharma eva viduṣyāvirbhūta iti na saṃkalpabhaṅga iti bhāvaḥ //9//<BR>
<BR>
<BR>
<BR>
END BsRp_4,4.4.9<BR>
<BR>
____________________________________________________________________________________________<BR>
<BR>
START BsRp_4,4.5.10-11ḥ<BR>
<BR>
<BR>
abhāvaṃ bādarir āha hy evam  | BBs_4,4.10 |<BR>
<BR>
bhāvaṃ jaiminir vikalpāmananāt  | BBs_4,4.11 |<BR>
<BR>
<BR>
<BR>
<BR>
evakāravanmanaseti viśeṣaṇenānyayogavyavacchedāddehādyabhāva iti pūrvapakṣayati-<b>abhāvaṃ bādarirāha hyevam /</b><BR>
atrāpi vādivivādātsaṃśayaḥ, tatra dehādayo na santyeva sadā santyeveti ca pakṣadvayaṃ pūrvapakṣaḥ /<BR>
<BR>
kālabhedenecchayā santi na santi ceti siddhāntapakṣo draṣṭavyaḥ /<BR>
phalaṃ tu tattacchrutermukhyatvamiti vivekaḥ //10 //  //11//<BR>
<BR>
<BR>
END BsRp_4,4.5.10<BR>
END BsRp_4,4.5.11<BR>
<BR>
<BR>
____________________________________________________________________________________________<BR>
<BR>
START BsRp_4,4.5.12-14ḥ<BR>
<BR>
<BR>
dvādaśāhavad ubhayavidhaṃ bādarāyaṇo 'taḥ  | BBs_4,4.12 |<BR>
<BR>
tanvabhāve sandhyavad upapatteḥ  | BBs_4,4.13 |<BR>
<BR>
bhāve jāgradvat  | BBs_4,4.14 |<BR>
<BR>
<BR>
<BR>
<b>dvādaśāhavaditi /</b><BR>
ya evaṃvidvāṃsaḥ satramupayanti ityupāyicodanāgamyatvaśruterdvādaśāhasya satratvaṃ, āsateti copayantīti vā coditatvaṃ satralakṣaṇamiti sthitiḥ /<BR>
tathā dvādaśāhena prajākāmaṃ yājayediti yajaticodanādarśanānniyatakartṛkatvāvagamena dvirātrādivadahīnatvaṃ cetyarthaḥ //12 //  //13 //  //14//<BR>
<BR>
<BR>
END BsRp_4,4.5.12-14<BR>
<BR>
<BR>
____________________________________________________________________________________________<BR>
<BR>
START BsRp_4,4.5.15ḥ<BR>
<BR>
<BR>
pradīpavadāveśas tathā hi darśayati  | BBs_4,4.15 |<BR>
<BR>
<BR>
<BR>
<b>pradīpavadāveśaḥ /</b><BR>
saṃkalpamātrānnirmitadehānupajīvya teṣūbhayathādarśanātsaṃśayamāha-<b>bhāvamiti /</b><BR>
anādiliṅgaśarīrasyaikasminneva śarīre bhāvānnirmitānekadeheṣu bhogāsiddhiḥ pūrvapakṣaphalaṃ, siddhānte tatsiddhiriti matvā sūtraṃ vyācaṣṭe-<b>yathetyādinā /</b><BR>
sa ekadhā tridhā pañcadhetyādiśrutyā viduṣa evānekadhābhāva uktaḥ /<BR>
vidvāṃstu na deho nāpi cinmātraḥ /<BR>
kintu liṅgopahitātmā /<BR>
naca tasya liṅgabhedaṃ vinānekatvaṃ saṃbhavati /<BR>
ataḥ śrutibalādekasyaivānādiliṅgasyānekadeheṣu praveśena bheda eṣṭavyaḥ /<BR>
yadyapi mūlapradīpasya vartyantareṣūtpannadīpānāṃ cātyantabhedo 'sti liṅgasya tu dehabhedakṛto bhedo na svataḥ, svato liṅgabhede tadupahitajīvabhedādanusaṃdhānānupapatteḥ /<BR>
āgantukānekaliṅgasṛṣṭāvasatkāryavādāpātācca /<BR>
tathāpi pradīpatvajātyaikyena vyaktiṣvaikyāropāt dṛṣṭāntadārṣṭāntikayoḥ sāmyaṃ dṛṣṭavyam /<BR>
tathāca yathā pradīpo 'naikavartiṣu praviśati evaṃ vidyāyogabalādvidvaliṅgasya vyāpitvādanekadeheṣu yugapadāveśa iti sūtrārthaḥ /<BR>
viduṣo 'nekadhātvaṃ śrutamanyathā na ghaṭata ityāha-<b>naitaditi /</b><BR>
itaśca sātmakatvamityāha-<b>naca nirātmakānāmiti /</b><BR>
yadanādi mana ekadehasthaṃ tadanusārīṇi dehāntarasthāpi manāṃsi bhavanti tadavasthānāṃ tanniyamyatvasaṃbhavāditi /<BR>
atra yogaśāstrasaṃmatimāha-<b>eṣaiveti /</b><BR>
nirmāṇacittānyasmitāmātrātpravṛttibhede prayojakaṃ cittamekamanekeṣāmiti hi bhagavatpatañjalinā sūtritam /<BR>
yogino 'bhimānamātrānnirmāṇacittāni nirmāṇadeheṣu bhavanti, teṣāṃ niyāmakamanādicittamityarthaḥ //15//<BR>
<BR>
<BR>
<BR>
END BsRp_4,4.5.15<BR>
<BR>
____________________________________________________________________________________________<BR>
<BR>
START BsRp_4,4.6.16ḥ<BR>
<BR>
<BR>
svāpyayasaṃpatyor anyatarāpekṣam āviṣkṛtaṃ hi  | BBs_4,4.16 |<BR>
<BR>
<BR>
<BR>
uttarasūtravyāvartyaśaṅkāmāha-<b>kathaṃ punariti /</b><BR>
salilavatsalilaḥ, svaccha ityarthaḥ /<BR>
na tu taddvitīyamastīti kvacitsuṣuptimadhikṛtyoktaṃ 'tatkena kam'ityādi kvacinmuktiṃ prakṛtyoktam /<BR>
evaṃ viśeṣajñānābhāvavacanaṃ suṣuptimuktyanyatarāpekṣaṃ saguṇopāsakasya bhogoktau na virudhyate bhinnaviṣayatvādityāha-<b>svāpyayeti /</b><BR>
tatraiva śrutau tadadhikāravaśātsuṣuptyādiprakaraṇabalāt, uktavacanānāmanyatarāpekṣatvamāviṣkṛtaṃ hi yatastato 'vagamyata ityarthaḥ /<BR>
atra samutthānādivākyaṃ muktiviṣayaṃ yatra suptā iti suptiviṣayamiti vibhāgaḥ //16//<BR>
<BR>
<BR>
<BR>
END BsRp_4,4.6.16<BR>
<BR>
____________________________________________________________________________________________<BR>
<BR>
START BsRp_4,4.7.17ḥ<BR>
<BR>
<BR>
jagadvyāpāravarjaṃ prakaraṇād asaṃnihitatvāc ca  | BBs_4,4.17 |<BR>
<BR>
<BR>
<BR>
<b>jagadvyāpāravarjam /</b><BR>
saṃkalpādevetyādinoktaiśvaryasya jagatsṛṣṭyādivyatiriktaviṣayatvenātrāpavādātsaṃgatiḥ /<BR>
ubhayathā darśanātsaṃśayaḥ /<BR>
īśvaranānātvaṃ pūrvapakṣaphalaṃ, siddhānte tu vidyāyogināmīśvaraniyamyatvādekasya nityasiddhasyeśvarasyaiva jagatkartṛtvasiddhiriti vivekaḥ /<BR>
pralayātsargasamaye yasyekṣaṇapūrvaṃ kartṛtvaṃ śrutau prakṛtaṃ tasyaiva niyantṛtvādirjagadvyāpāraḥ /<BR>
naddhyupāsakānāṃ dehaṃ vinekṣaṇaṃ saṃbhavati /<BR>
kiñceśvarasya nityasiddhatvācchabdaikasamadhigamyatvācca jagatsraṣṭṛtvaṃ yuktaṃ, na tu tatprasādalabdhasiddhīnāṃ jīvānāmityāha-<b>nityaśabdanibandhanatvācceti /</b><BR>
kiñca viduṣāṃ samaprādhānye mitho virodhaḥ /<BR>
ekaṃ pratyanyeṣāṃ guṇatve tveka eveśvara ityāha-<b>samanaskatvāditi</b> //17//<BR>
<BR>
<BR>
<BR>
END BsRp_4,4.7.17<BR>
<BR>
____________________________________________________________________________________________<BR>
<BR>
START BsRp_4,4.7.18ḥ<BR>
<BR>
<BR>
pratyakṣopadeśād iti cen nādhikārikamaṇḍalasthokteḥ  | BBs_4,4.18 |<BR>
<BR>
<BR>
<BR>
adhikāre niyojayatyādityādīnityādhikārikaḥ, sa cāsau maṇḍalasthaśca tasya prāpyatvokterityarthaḥ /<BR>
manasaspatiḥ sūryamaṇḍalāntaḥsthaḥ paramātmā 'tat saviturvareṇyaṃ bhargo devasya dhīmahi /<BR>
dhiyo yo naḥ pracodayāt'iti śruteḥ /<BR>
tathāca yadi pūrvaṃ niraṅkuśaṃ svārājyamuktaṃ syāttarhi īśvarasyāgre prāpyatāṃ na brūyāt /<BR>
ato bhoge svārājyaṃ na jagajjanmādiṣviti bhāvaḥ /<BR>
vākpatitvādikamapīśvarādhīśvarādhīnamityāha-<b>tadanusāreṇeti /</b><BR>
uktanyāyaṃ  kāmacārādivākyeṣvatidiśati-<b>evamiti</b> //18//<BR>
<BR>
<BR>
<BR>
END BsRp_4,4.7.18<BR>
<BR>
____________________________________________________________________________________________<BR>
<BR>
START BsRp_4,4.7.19ḥ<BR>
<BR>
<BR>
vikārāvarti ca tathā hi sthitim āha  | BBs_4,4.19 |<BR>
<BR>
<BR>
jagadvyāpāra upāsakaprāpyaḥ tadupāsyaniṣṭhatvātsaṃkalpasiddhyādivadityāśaṅkyopāsyasthanirguṇasvarūpe vyabhicāramāha-<b>vikārāvarti ceti</b> //19//<BR>
<BR>
<BR>
<BR>
END BsRp_4,4.7.19<BR>
<BR>
____________________________________________________________________________________________<BR>
<BR>
START BsRp_4,4.7.20ḥ<BR>
<BR>
<BR>
darśayataś caivaṃ pratyakṣānumāne  | BBs_4,4.20 |<BR>
<BR>
<BR>
<BR>
nirguṇasvarūpe pramāṇamāha-<b>darśayataśceti /</b><BR>
yathā jñānābhāvānnirguṇaṃ na prāptaṃ tathā dhyānābhāvājjagatsraṣṭṛtvādi na prāpyate /<BR>
dhyānābhāvaśca vidhyabhāvāditi bhāvaḥ //20//<BR>
<BR>
<BR>
<BR>
END BsRp_4,4.7.20<BR>
<BR>
____________________________________________________________________________________________<BR>
<BR>
START BsRp_4,4.7.21ḥ<BR>
<BR>
<BR>
bhogamātrasāmyaliṅgāc ca  | BBs_4,4.21 |<BR>
<BR>
<BR>
<BR>
tamupāsakaṃ brahmalokagatamāha-hiraṇyagarbhaḥ mayā khalvimā āpo amṛtarūpā mīyante bhujyante tavāpyasau loko 'mṛtodakalakṣaṇa ityarthaḥ /<BR>
śrutyantaramāha-<b>sa yatheti /</b><BR>
bhogasāmye sa dṛṣṭānto yathetyarthaḥ /<BR>
teno ityuśabdo 'pyarthaḥ /<BR>
salokatāmapītyanvayaḥ /<BR>
sāyujyaṃ samānadehatvaṃ krameṇa muktirvā //21//<BR>
<BR>
<BR>
<BR>
END BsRp_4,4.7.21<BR>
<BR>
____________________________________________________________________________________________<BR>
<BR>
START BsRp_4,4.7.22ḥ<BR>
<BR>
<BR>
anāvṛttiḥ śabdād anāvṛttiḥ śabdāt  | BBs_4,4.22 |<BR>
<BR>
<BR>
<BR>
śāstrasamāptiṃ sūcayantsūtrakāraṃ pūjayati-<b>bhagavāniti /</b><BR>
bhagavattvaṃ sarvajñatvam /<BR>
sūtradvārā śiṣyāṇāmācāre sthāpanādācāryatvam /<BR>
bādarāyaṇapadena badarikāśramavāsoktyā nityasarvajñasya paramagurornārāyaṇasya prasādadyotanāttapraṇītaśāstre niravadyatāṃ dyotayati /<BR>
saguṇavidyāyāḥ sātiśayaphalatve 'pi tato nirguṇavidyānāvṛttirityāha-<b>anāvṛttiḥ śabdādanāvṛttiḥ śabdāt /</b><BR>
ye brahmalokaṃ gacchanti te taṃ prāpya nāvartante iti saṃbandhaḥ /<BR>
lokaṃ viśinaṣṭi-<b>yasminniti /</b><BR>
ito 'smātpṛthivīlokāttṛtīyasyāṃ divi yo brahmalokastasminnara iti ṇya iti cārṇakatulyau sudhāhṛdāvityarthaḥ /<BR>
airamannamayaṃ, madīyaṃ madakaraṃ saraḥ, somasavanaḥ amṛtavarṣī /<BR>
yadyapi teṣāmiha na punarāvṛttirimaṃ mānavamiti ca śrutiṣvihemamiti viśeṣaṇādasminkalpe brahmalokaṃ gatānāṃ kalpāntare āvṛttirbhāti, tathāpīśvaropāstiṃ vinā pañcāganividyāśvamedhadṛḍhabrahmacaryādisādhanairye gatāsteṣāṃ tattvajñānaniyamābhāvādāvṛttiḥ syāt, ye tu daharādīśvaropāstyā gatāsteṣāṃ saguṇavidyāphalakṣaye 'pi niravagraheśvarānugrahalabdhātmajñānānmuktiriti niyama ityabhipretyāha-<b>antavattve 'pi tviti /</b><BR>
nanvatra sūtrakṛtā saguṇavidāmevānāvṛttikrama ukto na nirguṇavidāṃ tatra ko heturityāśaṅkya teṣāmāvṛttiśaṅkābhāvādityāha-<b>samyagiti /<BR>
tadāśrayaṇeneti /</b><BR>
saguṇavidāmāvṛttiprāptau samyagdarśanāśrayaṇenaivānāvṛttiḥ sādhitā, ataḥ svata eva samyagdarśināmāvṛttiśaṅkā neti kimu vācyamityarthaḥ /<BR>
yatrādhyāyasamāptistatra padamātrasyābhyāso darśitaḥ, iha sūtrasyaivābhyāsācchāstrasamāptirdyetyata ityāha-<b>anāvṛttiḥ śabdāditi /</b><BR>
evaṃ samanvayoktyā brahmātmaikyasya vedāntapramāṇakatvamavadhārayituṃ vākyārthajñāne smṛtitarkādisarvaprakāravirodhaḥ parihṛtaḥ, sādhanasaṃpattiśca darśitā, tasmādvivekādisādhanasaṃpannasya śravaṇādyāvṛttinirastasamastapratibandhasyākhaṇḍātmasaṃbodhātsamūlabandhadhvaṃse satyāvirbhūtaniṣkalaṅkānantarasvaprakāśacidānandātmanāvasthānamiti siddham //22//<BR>
<BR>
<BR>
END BsRp_4,4.7.22<BR>
<BR>
<BR>
<BR>
<BR>
<BR>
nānāvidhagranthajātaṃ vīkṣya samyagyathāmati /<BR>
śārīkasya bhāṣyasya kṛtā vyākhyā satāṃ mude //1//<BR>
<BR>
antaryāmī jagatsākṣī sarvakartā raghūdvahaḥ /<BR>
ato 'tra doṣo 'śaṅkyaḥ syādeṣa hyevetiśāsanāt //2//<BR>
<BR>
vakṣasyakṣṇośca pārśve karatalayugale kaustubhābhāṃ dayāṃ ca sītāṃ kodaṇḍadīkṣāmabhayavarayutāṃ vīkṣya   rāmāṅgasaṅgaḥ /<BR>
svasyāḥ kva syāditīyaṃ hṛdi kṛtamananā bhāṣyaratnaprabhākhyā, svātmānandaikalubdhā raghuvaracaraṇāmbhojayugmaṃ  prapannā //3//<BR>
<BR>
<BR>
<BR>
iti śrīmatparamahaṃsaparivrājakācāryaśrīmadgopālasarasvatīpūjyapādaśi ṣyaśrīgovindānandabhagavatkṛtau śārīrakamīmāṃsāvyākhyāyāṃ bhāṣyaratnaprabhāyāṃ caturthādhyāyasya caturthaḥ pādaḥ samāptaḥ //<BR>
<BR>
<BR>
<b>// iti caturthasyādhyāyasya brahmaprāpti-brahmalokasthitinirūpaṇākhyaścaturthaḥ pādaḥ </b>//<BR>
<BR>
<BR>
<b>// iti śrīmadbrahmasūtraśāṅkarabhāṣye phalākhyaścaturtho 'dhyāyaḥ </b>//<BR>
<BR>
<BR>
<b>// oṃ tatsat </b>//<BR>
<BR>
<BR>
<BR>
<BR>
<BR>
</body></html>
