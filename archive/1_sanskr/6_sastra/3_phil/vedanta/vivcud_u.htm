<HTML><HEAD><META HTTP-EQUIV=CONTENT-TYPE CONTENT="TEXT/HTML; CHARSET=UTF-8">
<title>Samkara (attrib.): Vivekacudamani</title>
<style type="text/css">
  <!--
td {font-family:'Arial Unicode MS', 'Arial Unicode MS Standard', 'Arial';}  -->
 </style></HEAD><BODY><FONT Size=3 Face="Arial Unicode MS, Arial Unicode MS Standard"><BR><BR>

Samkara (attrib.):<BR>
Vivekacudamani<BR>
<BR>
Input by ...<BR>
<BR>
[Not proof-read! Transliteration intended to emulate Nagari script.]<BR>
<BR>
<BR>


<!---------------------------------------------------------><BR>
<HR align=left size=1 width="50%" noshade><BR>
THIS TEXT FILE IS FOR REFERENCE PURPOSES ONLY!   <BR>
COPYRIGHT AND TERMS OF USAGE AS FOR SOURCE FILE. <BR>
<BR>
Text converted to Unicode (UTF-8).<BR>
(This file is to be used with a UTF-8 font and your browser's VIEW configuration <BR>
set to UTF-8.)
</font>
<P>
<TABLE width="50%">
<tr><td>description:</td><td align=center>multibyte sequence:</td></tr>
<tr><td>long a</td>          <td align=center>  ā   </td></tr>
<tr><td>long A</td>          <td align=center>  Ā   </td></tr>
<tr><td>long i</td>          <td align=center>  ī   </td></tr>
<tr><td>long I</td>          <td align=center>  Ī   </td></tr>
<tr><td>long u</td>          <td align=center>  ū   </td></tr>
<tr><td>long U</td>          <td align=center>  Ū   </td></tr>
<tr><td>vocalic r</td>       <td align=center>  ṛ  </td></tr>
<tr><td>vocalic R</td>       <td align=center>  Ṛ  </td></tr>
<tr><td>long vocalic r</td>  <td align=center>  ṝ  </td></tr>
<tr><td>vocalic l</td>       <td align=center>  ḷ  </td></tr>
<tr><td>long vocalic l</td>  <td align=center>  ḹ  </td></tr>
<tr><td>velar n</td>         <td align=center>  ṅ  </td></tr>
<tr><td>velar N</td>         <td align=center>  Ṅ  </td></tr>
<tr><td>palatal n</td>       <td align=center>  ñ   </td></tr>
<tr><td>palatal N</td>       <td align=center>  Ñ   </td></tr>
<tr><td>retroflex t</td><td align=center>  ṭ  </td></tr>
<tr><td>retroflex T</td><td align=center>  Ṭ  </td></tr>
<tr><td>retroflex d</td><td align=center>  ḍ  </td></tr>
<tr><td>retroflex D</td><td align=center>  Ḍ  </td></tr>
<tr><td>retroflex n</td><td align=center>  ṇ  </td></tr>
<tr><td>retroflex N</td><td align=center>  Ṇ  </td></tr>
<tr><td>palatal s</td>       <td align=center>  ś   </td></tr>
<tr><td>palatal S</td>       <td align=center>  Ś   </td></tr>
<tr><td>retroflex s</td><td align=center>  ṣ  </td></tr>
<tr><td>retroflex S</td><td align=center>  Ṣ  </td></tr>
<tr><td>anusvara</td>        <td align=center>  ṃ  </td></tr>
<tr><td>visarga</td>         <td align=center>  ḥ  </td></tr>
<tr><td>long e</td>          <td align=center>  ē   </td></tr>
<tr><td>long o</td>          <td align=center>  ō   </td></tr>
<tr><td>l underbar</td>      <td align=center>  ḻ  </td></tr>
<tr><td>r underbar</td>      <td align=center>  ṟ  </td></tr>
<tr><td>n underbar</td>      <td align=center>  ṉ  </td></tr>
<tr><td>k underbar</td>      <td align=center>  ḵ  </td></tr>
<tr><td>t underbar</td>      <td align=center>  ṯ  </td></tr>
</TABLE>
<FONT Size=3 Face="Arial Unicode MS, Arial Unicode MS Standard">

Unless indicated otherwise, accents have been dropped in order <BR>
to facilitate word search.<BR>
<BR>
For a comprehensive list of GRETIL encodings and formats see:<BR>
www.sub.uni-goettingen.de/ebene_1/fiindolo/gretil/gretdiac.pdf<BR>
and<BR>
www.sub.uni-goettingen.de/ebene_1/fiindolo/gretil/gretdias.pdf
<BR>
<HR align=left size=1 width="50%" noshade><BR>
<!---------------------------------------------------------><BR>
<BR>
<BR>
<BR>


<BR>
vivekacuḍāmaṇi<BR>
<BR>
sarva-vedānta-siddhānta-gocaraṃ tamagocaram  &<BR>
govindaṃ paramānandaṃ sad-guruṃ praṇato 'smy aham  // 1 //<BR>
<BR>
jantūnāṃ narajanma durlabhamataḥ puṃstvaṃ tato vipratā<BR>
tasmādvaidikadharmamārgaparatā vidvattvamasmātparam  &<BR>
ātmānātma-vivecanaṃ svanubhavo brahmātmanā saṃsthitiḥ<BR>
muktir no śata-janma-koṭi-sukṛtaiḥ puṇyair vinā labhyate  // 2 //<BR>
<BR>
durlabhaṃ trayam evaitaddevānugrahahetukam  &<BR>
manuṣyatvaṃ mumukṣutvaṃ mahāpuruṣasaṃśrayaḥ  // 3 //<BR>
<BR>
labdhvā kathaṃcin narajanma durlabhaṃ<BR>
     tatrāpi puṃstvaṃ śrutipāradarśanam  &<BR>
yastv ātma-muktau na yateta mūḍhadhīḥ<BR>
     sa hy ātma-hā svaṃ vinihantyasadgrahāt  // 4 //<BR>
<BR>
itaḥ ko nvasti mūḍhātmā yas tu svārthe pramādyati  &<BR>
durlabhaṃ mānuṣaṃ dehaṃ prāpya tatrāpi pauruṣam  // 5 //<BR>
<BR>
vadantu śāstrāṇi yajantu devān<BR>
     kurvantu karmāṇi bhajantu devatāḥ  &<BR>
ātmaikyabodhena vināpi muktiḥ<BR>
     na sidhyati brahmaśatāntare 'pi  // 6 //<BR>
<BR>
amṛtatvasya nāśāsti vittenety eva hi śrutiḥ  &<BR>
bravīti karmaṇo mukterahetutvaṃ sphuṭaṃ yataḥ  // 7 //<BR>
<BR>
ato vimuktyai prayatet vidvān<BR>
     saṃnyastabāhyārthasukhaspṛhaḥ san  &<BR>
santaṃ mahāntaṃ samupetya deśikaṃ<BR>
     tenopadiṣṭārthasamāhitātmā  // 8 //<BR>
<BR>
uddharedātmanātmānaṃ magnaṃ saṃsāravāridhau  &<BR>
yogārūḍhatvamāsādya samyagdarśananiṣṭhayā  // 9 //<BR>
<BR>
saṃnyasya sarvakarmāṇi bhavabandhavimuktaye  &<BR>
yatyatāṃ paṇḍitair dhīrair ātmābhyāsa upasthitaiḥ  // 10 //<BR>
<BR>
cittasya śuddhaye karma na tu vastūpalabdhaye  &<BR>
vastusiddhirvicāreṇa na kiṃcit karmakoṭibhiḥ  // 11 //<BR>
<BR>
samyagvicārataḥ siddhā rajjutattvāvadhāraṇā  &<BR>
bhrāntoditamahāsarpabhayaduḥkhavināśinī  // 12 //<BR>
<BR>
arthasya niścayo dṛṣṭo vicāreṇa hitoktitaḥ  &<BR>
na snānena na dānena prāṇāyamaśatena vā  // 13 //<BR>
<BR>
adhikāriṇamāśāste phalasiddhirviśeṣataḥ  &<BR>
upāyā deśakālādyāḥ santyasminsahakāriṇaḥ  // 14 //<BR>
<BR>
ato vicāraḥ kartavyo jijñāsor ātmavastunaḥ  &<BR>
samāsādya dayāsindhuṃ guruṃ brahmaviduttamam  // 15 //<BR>
<BR>
medhāvī puruṣo vidvānuhāpohavicakṣaṇaḥ  &<BR>
adhikāryātmavidyāyāmuktalakṣaṇalakṣitaḥ  // 16 //<BR>
<BR>
vivekino viraktasya śamādiguṇaśālinaḥ  &<BR>
mumukṣor eva hi brahmajijñāsāyogyatā matā  // 17 //<BR>
<BR>
sādhanānyatra catvāri kathitāni manīṣibhiḥ  &<BR>
yeṣu satsv eva sanniṣṭhā yadabhāve na sidhyati  // 18 //<BR>
<BR>
ādau nityānityavastuvivekaḥ parigamyate  &<BR>
ihāmutraphalabhogavirāgastadanantaram  \<BR>
śamādiṣaṭkasampattirmumukṣutvamiti sphuṭam  // 19 //<BR>
<BR>
brahma satyaṃ jaganmithyety evaṃrūpo viniścayaḥ  &<BR>
so 'yaṃ nityānityavastuvivekaḥ samudāhṛtaḥ  // 20 //<BR>
<BR>
tadvairāgyaṃ jihāsā yā darśanaśravaṇādibhiḥ  &<BR>
dehādibrahmaparyante hyanitye bhogavastuni  // 21 //<BR>
<BR>
virajya viṣayavrātāddoṣadṛṣṭyā muhurmuhuḥ  &<BR>
svalakṣye niyatāvasthā manasaḥ śama ucyate  // 22 //<BR>
<BR>
viṣayebhyaḥ parāvartya sthāpanaṃ svasvagolake  &<BR>
ubhayeṣāmindriyāṇāṃ sa damaḥ parikīrtitaḥ  \<BR>
bāhyānālambanaṃ vṛttereṣoparatiruttamā  // 23 //<BR>
<BR>
sahanaṃ sarvaduḥkhānāmapratīkārapūrvakam  &<BR>
cintāvilāparahitaṃ sā titikṣā nigadyate  // 24 //<BR>
<BR>
śāstrasya guruvākyasya satyabuddhyavadhāraṇam  &<BR>
sā śraddhā kathitā sadbhiryayā vastūpalabhyate  // 25 //<BR>
<BR>
sarvadā sthāpanaṃ buddheḥ śuddhe brahmaṇi sarvadā  &<BR>
tatsamādhānamityuktaṃ na tu cittasya lālanam  // 26 //<BR>
<BR>
ahaṃkārādidehāntān bandhānajñānakalpitān  &<BR>
svasvarūpāvabodhena moktumicchā mumukṣutā  // 27 //<BR>
<BR>
mandamadhyamarūpāpi vairāgyeṇa śamādinā  &<BR>
prasādena guroḥ seyaṃ pravṛddhā sūyate phalam  // 28 //<BR>
<BR>
vairāgyaṃ ca mumukṣutvaṃ tīvraṃ yasya tu vidyate  &<BR>
tasminnevārthavantaḥ syuḥ phalavantaḥ śamādayaḥ  // 29 //<BR>
<BR>
etayor mandatā yatra viraktatvamumukṣayoḥ  &<BR>
marau salīlavattatra śamāderbhānamātratā  // 30 //<BR>
<BR>
mokṣakāraṇasāmagryāṃ bhaktir eva garīyasī  &<BR>
svasvarūpānusandhānaṃ bhaktirityabhidhīyate  // 31 //<BR>
<BR>
svātmatattvānusandhānaṃ bhaktirityapare jaguḥ  &<BR>
uktasādhanasaṃpannastattvajijñāsurātmanaḥ  \<BR>
upasīdedguruṃ prājñyaṃ yasmādbandhavimokṣaṇam  // 32 //<BR>
<BR>
śrotriyo 'vṛjino 'kāmahato yo brahmavittamaḥ  &<BR>
brahmaṇy uparataḥ śānto nirindhana ivānalaḥ  \<BR>
ahetukadayāsindhurbandhurānamatāṃ satām  // 33 //<BR>
<BR>
tamārādhya guruṃ bhaktyā prahvapraśrayasevanaiḥ  &<BR>
prasannaṃ tamanuprāpya pṛcchejjñātavyamātmanaḥ  // 34 //<BR>
<BR>
svāmin namaste natalokabandho<BR>
     kāruṇyasindho patitaṃ bhavābdhau  &<BR>
māmuddharātmīyakaṭākṣadṛṣṭyā<BR>
     ṛjvyātikāruṇyasudhābhivṛṣṭyā  // 35 //<BR>
<BR>
durvārasaṃsāradavāgnitaptaṃ<BR>
     dodhūyamānaṃ duradṛṣṭavātaiḥ  &<BR>
bhītaṃ prapannaṃ paripāhi mṛtyoḥ<BR>
     śaraṇyamanyadyadahaṃ na jāne  // 36 //<BR>
<BR>
śāntā mahānto nivasanti santo<BR>
     vasantavallokahitaṃ carantaḥ  &<BR>
tīrṇāḥ svayaṃ bhīmabhavārṇavaṃ janān<BR>
     ahetunān yān api tārayantaḥ  // 37 //<BR>
<BR>
ayaṃ svabhāvaḥ svata eva yatpara-<BR>
     śramāpanodapravaṇaṃ mahātmanām  &<BR>
sudhāṃśureṣa svayamarkakarkaśa-<BR>
     prabhābhitaptāmavati kṣitiṃ kila  // 38 //<BR>
<BR>
brahmānandarasānubhūtikalitaiḥ pūrtaiḥ suśītair yutaiḥ<BR>
yuṣmadvākkalaśojjhitaiḥ śrutisukhair vākyāmṛtaiḥ secaya  &<BR>
saṃtaptaṃ bhavatāpadāvadahanajvālābhirenaṃ prabho<BR>
dhanyāste bhavadīkṣaṇakṣaṇagateḥ pātrīkṛtāḥ svīkṛtāḥ  // 39 //<BR>
<BR>
kathaṃ tareyaṃ bhavasindhumetaṃ<BR>
     kā vā gatirme katamo 'sty upāyaḥ  &<BR>
jāne na kiñjcitkṛpayāva māṃ prabho<BR>
     saṃsāraduḥkhakṣatimātanuṣva  // 40 //<BR>
<BR>
tathā vadantaṃ śaraṇāgataṃ svaṃ<BR>
     saṃsāradāvānalatāpataptam  &<BR>
nirīkṣya kāruṇyarasārdradṛṣṭyā<BR>
     dadyādabhītiṃ sahasā mahātmā  // 41 //<BR>
<BR>
vidvān sa tasmā upasattimīyuṣe<BR>
     mumukṣave sādhu yathoktakāriṇe  &<BR>
praśāntacittāya śamānvitāya<BR>
     tattvopadeśaṃ kṛpayaiva kuryāt  // 42 //<BR>
<BR>
mā bhaiṣṭa vidvaṃstava nāsty apāyaḥ<BR>
     saṃsārasindhostaraṇe 'sty upāyaḥ  &<BR>
yenaiva yātā yatayo 'sya pāraṃ<BR>
     tam eva mārgaṃ tava nirdiśāmi  // 43 //<BR>
<BR>
asty upāyo mahān kaścitsaṃsārabhayanāśanaḥ  &<BR>
tena tīrtvā bhavāmbhodhiṃ paramānandamāpsyasi  // 44 //<BR>
<BR>
vedāntārthavicāreṇa jāyate jñānamuttamam  &<BR>
tenātyantikasaṃsāraduḥkhanāśo bhavatyanu  // 45 //<BR>
<BR>
śraddhābhaktidhyānayogāmmumukṣoḥ<BR>
     mukterhetūnvakti sākṣācchrutergīḥ  &<BR>
yo vā eteṣv eva tiṣṭhatyamuṣya<BR>
     mokṣo 'vidyākalpitāddehabandhāt  // 46 //<BR>
<BR>
ajñānayogātparamātmanastava<BR>
     hyanātmabandhastata eva saṃsṛtiḥ  &<BR>
tayor vivekoditabodhavanhiḥ<BR>
     ajñānakāryaṃ pradahetsamūlam  // 47 //<BR>
<BR>
śiṣya uvāca<BR>
<BR>
kṛpayā śrūyatāṃ svāmin praśno 'yaṃ kriyate mayā  &<BR>
yaduttaramahaṃ śrutvā kṛtārthaḥ syāṃ bhavanmukhāt  // 48 //<BR>
<BR>
ko nāma bandhaḥ katham eṣa āgataḥ<BR>
     kathaṃ pratiṣṭhāsya kathaṃ vimokṣaḥ  &<BR>
ko 'sāvanātmā paramaḥ ka ātmā<BR>
     tayor vivekaḥ katham etaducyatām  // 49 //<BR>
<BR>
śrīguruvāca<BR>
<BR>
dhanyo 'si kṛtakṛtyo 'si pāvita te kulaṃ tvayā  &<BR>
yadavidyābandhamuktyā brahmībhavitumicchasi  // 50 //<BR>
<BR>
ṛṇamocanakartāraḥ pituḥ santi sutādayaḥ  &<BR>
bandhamocanakartā tu svasmādanyo na kaścana  // 51 //<BR>
<BR>
mastakanyastabhārāderduḥkhamanyair nivāryate  &<BR>
kṣudhādikṛtaduḥkhaṃ tu vinā svena na kenacit  // 52 //<BR>
<BR>
pathyamauṣadhasevā ca kriyate yena rogiṇā  &<BR>
ārogyasiddhirdṛṣṭāsya nānyānuṣṭhitakarmaṇā  // 53 //<BR>
<BR>
vastusvarūpaṃ sphuṭabodhacakṣuṣā<BR>
     svenaiva vedyaṃ na tu paṇḍitena  &<BR>
candrasvarūpaṃ nijacakṣuṣaiva<BR>
     jñātavyamanyair avagamyate kim  // 54 //<BR>
<BR>
avidyākāmakarmādipāśabandhaṃ vimocitum  &<BR>
kaḥ śaknuyādvinātmānaṃ kalpakoṭiśatair api  // 55 //<BR>
<BR>
na yogena na sāṃkhyena karmaṇā no na vidyayā  &<BR>
brahmātmaikatvabodhena mokṣaḥ sidhyati nānyathā  // 56 //<BR>
<BR>
vīṇāyā rūpasaundaryaṃ tantrīvādanasauṣṭhavam  &<BR>
prajārañjjanamātraṃ tan na sāmrājyāya kalpate  // 57 //<BR>
<BR>
vāgvaikharī śabdajharī śāstravyākhyānakauśalam  &<BR>
vaiduṣyaṃ viduṣāṃ tadvadbhuktaye na tu muktaye  // 58 //<BR>
<BR>
avijñāte pare tattve śāstrādhītistu niṣphalā  &<BR>
vijñāte 'pi pare tattve śāstrādhītistu niṣphalā  // 59 //<BR>
<BR>
śabdajālaṃ mahāraṇyaṃ cittabhramaṇakāraṇam  &<BR>
ataḥ prayatnājjñātavyaṃ tattvajñaistattvam ātmanaḥ  // 60 //<BR>
<BR>
ajñānasarpadaṣṭasya brahmajñānauṣadhaṃ vinā  &<BR>
kimu vedaiśca śāstraiśca kimu mantraiḥ kimauṣadhaiḥ  // 61 //<BR>
<BR>
na gacchati vinā pānaṃ vyādhirauṣadhaśabdataḥ  &<BR>
vināparokṣānubhavaṃ brahmaśabdair na mucyate  // 62 //<BR>
<BR>
akṛtvā dṛśyavilayamajñātvā tattvam ātmanaḥ  &<BR>
brahmaśabdaiḥ kuto muktiruktimātraphalair nṛṇām  // 63 //<BR>
<BR>
akṛtvā śatrusaṃhāramagatvākhilabhūśriyam  &<BR>
rājāhamiti śabdānno rājā bhavitumarhati  // 64 //<BR>
<BR>
āptoktiṃ khananaṃ tathopariśilādyutkarṣaṇaṃ svīkṛtiṃ<BR>
nikṣepaḥ samapekṣate nahi bahiḥ śabdaistu nirgacchati  &<BR>
tadvadbrahmavidopadeśamananadhyānādibhirlabhyate<BR>
māyākāryatirohitaṃ svamamalaṃ tattvaṃ na duryuktibhiḥ  // 65 //<BR>
<BR>
tasmātsarvaprayatnena bhavabandhavimuktaye  &<BR>
svair eva yatnaḥ kartavyo rogādāv iva paṇḍitaiḥ  // 66 //<BR>
<BR>
yastvayādya kṛtaḥ praśno varīyāñjchāstravinmataḥ  &<BR>
sūtraprāyo nigūḍhārtho jñātavyaśca mumukṣubhiḥ  // 67 //<BR>
<BR>
śṛṇuṣvāvahito vidvanyanmayā samudīryate  &<BR>
tadetacchravaṇātsadyo bhavabandhādvimokṣyase  // 68 //<BR>
<BR>
mokṣasya hetuḥ prathamo nigadyate<BR>
     vairāgyamatyantamanityavastuṣu  &<BR>
tataḥ śamaścāpi damastitikṣā<BR>
     nyāsaḥ prasaktākhilakarmaṇāṃ bhṛśam  // 69 //<BR>
<BR>
tataḥ śrutis tanmananaṃ satattva-<BR>
     dhyānaṃ ciraṃ nityanirantaraṃ muneḥ  &<BR>
tato 'vikalpaṃ parametya vidvān<BR>
     ihaiva nirvāṇasukhaṃ samṛcchati  // 70 //<BR>
<BR>
yadboddhavyaṃ tavedānīmātmān ātmavivecanam  &<BR>
taducyate mayā samyak śrutvātmanyavadhāraya  // 71 //<BR>
<BR>
majjāsthimedaḥpalaraktacarma-<BR>
     tvagāhvayair dhātubhirebhiranvitam  &<BR>
pādor uvakṣobhujapṛṣṭhamastakaiḥ<BR>
     aṅgair upāṅgair upayuktametat  // 72 //<BR>
<BR>
ahaṃmametiprathitaṃ śarīraṃ<BR>
     mohāspadaṃ sthūlamitīryate budhaiḥ  &<BR>
nabhonabhasvaddahanāmbubhūmayaḥ<BR>
     sūkṣmāṇi bhūtāni bhavanti tāni  // 73 //<BR>
<BR>
parasparāṃśair militāni bhūtvā<BR>
     sthūlāni ca sthūlaśarīrahetavaḥ  &<BR>
mātrāstadīyā viṣayā bhavanti<BR>
     śabdādayaḥ pañca sukhāya bhoktuḥ  // 74 //<BR>
<BR>
ya eṣu mūḍhā viṣayeṣu baddhā<BR>
     rāgorupāśena sudurdamena  &<BR>
āyānti niryāntyadha ūrdhvamuccaiḥ<BR>
     svakarmadūtena javena nītāḥ  // 75 //<BR>
<BR>
śabdādibhiḥ pañcabhir eva pañca<BR>
     pañcatvamāpuḥ svaguṇena baddhāḥ  &<BR>
kuraṅgamātaṅgapataṅgamīna-<BR>
     bhṛṅgā naraḥ pañcabhirañcitaḥ kim  // 76 //<BR>
<BR>
doṣeṇa tīvro viṣayaḥ kṛṣṇasarpaviṣād api  &<BR>
viṣaṃ nihanti bhoktāraṃ draṣṭāraṃ cakṣuṣāpyayam  // 77 //<BR>
<BR>
viṣayāśāmahāpāśādyo vimuktaḥ sudustyajāt  &<BR>
sa eva kalpate muktyai nānyaḥ ṣaṭśāstravedy api  // 78 //<BR>
<BR>
āpātavairāgyavato mumukṣūn<BR>
     bhavābdhipāraṃ pratiyātumudyatān  &<BR>
āśāgraho majjayate 'ntarāle<BR>
     nigṛhya kaṇṭhe vinivartya vegāt  // 79 //<BR>
<BR>
viṣayākhyagraho yena suviraktyasinā hataḥ  &<BR>
sa gacchati bhavāmbhodheḥ pāraṃ pratyūhavarjitaḥ  // 80 //<BR>
<BR>
viṣamaviṣayamārgair gacchato 'nacchabuddheḥ<BR>
     pratipadamabhiyāto mṛtyurapyeṣa viddhi  &<BR>
hitasujanaguruktyā gacchataḥ svasya yuktyā<BR>
     prabhavati phalasiddhiḥ satyam ity eva viddhi  // 81 //<BR>
<BR>
mokṣasya kāṃkṣā yadi vai tavāsti<BR>
     tyajātidūrādviṣayānviṣaṃ yathā  &<BR>
pīyūṣavattoṣadayākṣamārjava-<BR>
     praśāntidāntīrbhaja nityamādarāt  // 82 //<BR>
<BR>
anukṣaṇaṃ yatparihṛtya kṛtyaṃ<BR>
     anādyavidyākṛtabandhamokṣaṇam  &<BR>
dehaḥ parārtho 'yamamuṣya poṣaṇe<BR>
     yaḥ sajjate sa svamanena hanti  // 83 //<BR>
<BR>
śarīrapoṣaṇārthī san ya ātmānaṃ didṛkṣati  &<BR>
grāhaṃ dārudhiyā dhṛtvā nadi tartuṃ sa gacchati  // 84 //<BR>
<BR>
moha eva mahāmṛtyurmumukṣorvapurādiṣu  &<BR>
moho vinirjito yena sa muktipadamarhati  // 85 //<BR>
<BR>
mohaṃ jahi mahāmṛtyuṃ dehadārasutādiṣu  &<BR>
yaṃ jitvā munayo yānti tadviṣṇoḥ paramaṃ padam  // 86 //<BR>
<BR>
tvaṅmāṃsarudhirasnāyumedomajjāsthisaṃkulam  &<BR>
pūrṇaṃ mūtrapurīṣābhyāṃ sthūlaṃ nindyamidaṃ vapuḥ  // 87 //<BR>
<BR>
pañcīkṛtebhyo bhūtebhyaḥ sthūlebhyaḥ pūrvakarmaṇā  &<BR>
samutpannamidaṃ sthūlaṃ bhogāyatanam ātmanaḥ  \<BR>
avasthā jāgarastasya sthūlārthānubhavo yataḥ  // 88 //<BR>
<BR>
bāhyendriyaiḥ sthūlapadārthasevāṃ<BR>
     srakcandanastryādivicitrarūpām  &<BR>
karoti jīvaḥ svayametad ātmanā<BR>
     tasmātpraśastirvapuṣo 'sya jāgare  // 89 //<BR>
<BR>
sarvāpi bāhyasaṃsāraḥ puruṣasya yadāśrayaḥ  &<BR>
viddhi dehamidaṃ sthūlaṃ gṛhavadgṛhamedhinaḥ  // 90 //<BR>
<BR>
sthūlasya saṃbhavajarāmaraṇāni dharmāḥ<BR>
     sthaulyādayo bahuvidhāḥ śiśutādyavasthāḥ  &<BR>
varṇāśramādiniyamā bahudhāmayāḥ syuḥ<BR>
     pūjāvamānabahumānamukhā viśeṣāḥ  // 91 //<BR>
<BR>
buddhīndriyāṇi śravaṇaṃ tvagakṣi<BR>
     ghrāṇaṃ ca jivhā viṣayāvabodhanāt  &<BR>
vākpāṇipādā gudamapyupasthaḥ<BR>
     karmendriyāṇi pravaṇena karmasu  // 92 //<BR>
<BR>
<BR>
nigadyate 'ntaḥkaraṇaṃ manodhīḥ<BR>
     ahaṃkṛtiścittamiti svavṛttibhiḥ  &<BR>
manastu saṃkalpavikalpanādibhiḥ<BR>
     buddhiḥ padārthādhyavasāyadharmataḥ  // 93 //<BR>
<BR>
atrābhimānādahamityahaṃkṛtiḥ  &<BR>
     svārthānusandhānaguṇena cittam  // 94 //<BR>
<BR>
prāṇāpānavyānodānasamānā bhavatyasau prāṇaḥ  &<BR>
svayam eva vṛttibhedādvikṛtibhedātsuvarṇasalilādivat  // 95 //<BR>
<BR>
vāgādi pañca śravaṇādi pañca<BR>
     prāṇādi pañcābhramukhāni pañca  &<BR>
buddhyādyavidyāpi ca kāmakarmaṇī<BR>
     puryaṣṭakaṃ sūkṣmaśarīramāhuḥ  // 96 //<BR>
<BR>
idaṃ śarīraṃ śṛṇu sūkṣmasaṃjñitaṃ<BR>
     liṅgaṃ tvapañcīkṛtasaṃbhavam  &<BR>
savāsanaṃ karmaphalānubhāvakaṃ<BR>
     svājñānato 'nādirupādhir ātmanaḥ  // 97 //<BR>
<BR>
svapno bhavatyasya vibhaktyavasthā<BR>
     svamātraśeṣeṇa vibhāti yatra  &<BR>
svapne tu buddhiḥ svayam eva jāgrat<BR>
     kālīnanānāvidhavāsanābhiḥ  // 98 //<BR>
<BR>
kartrādibhāvaṃ pratipadya rājate<BR>
     yatra svayaṃ bhāti hyayaṃ parātmā  &<BR>
dhīmātrakopādhiraśeṣasākṣī<BR>
     na lipyate tatkṛtakarmaleśaiḥ  \<BR>
yasmādasaṅgastata eva karmabhiḥ<BR>
     na lipyate kiṃcid upādhinā kṛtaiḥ  // 99 //<BR>
<BR>
sarvavyāpṛtikaraṇaṃ liṅgamidaṃ syāccid ātmanaḥ puṃsaḥ  &<BR>
vāsyādikam iva takṣṇastenaivātmā bhavatyasaṅgo 'yam  // 100 //<BR>
<BR>
andhatvamandatvapaṭutvadharmāḥ<BR>
     sauguṇyavaiguṇyavaśāddhi cakṣuṣaḥ  &<BR>
bādhiryamūkatvamukhāstathaiva<BR>
     śrotrādidharmā na tu vettur ātmanaḥ  // 101 //<BR>
<BR>
ucchvāsaniḥśvāsavijṛmbhaṇakṣut<BR>
     prasyandanādyutkramaṇādikāḥ kriyāḥ  &<BR>
prāṇādikarmāṇi vadanti tajñāḥ<BR>
     prāṇasya dharmāvaśanāpipāse  // 102 //<BR>
<BR>
antaḥkaraṇameteṣu cakṣurādiṣu varṣmaṇi  &<BR>
ahamityabhimānena tiṣṭhatyābhāsatejasā  // 103 //<BR>
<BR>
ahaṃkāraḥ sa vijñeyaḥ kartā bhoktābhimānyayam  &<BR>
sattvādiguṇayogena cāvasthātrayamaśnute  // 104 //<BR>
<BR>
viṣayāṇāmānukūlye sukhī duḥkhī viparyaye  &<BR>
sukhaṃ duḥkhaṃ ca taddharmaḥ sadānandasya nātmanaḥ  // 105 //<BR>
<BR>
ātmārthatvena hi preyānviṣayo na svataḥ priyaḥ  &<BR>
svata eva hi sarveṣāmātmā priyatamo yataḥ  \<BR>
tata ātmā sadānando nāsya duḥkhaṃ kadācana  // 106 //<BR>
<BR>
yatsuṣuptau nirviṣaya ātmānando 'nubhūyate  &<BR>
śrutiḥ pratyakṣamaitihyamanumānaṃ ca jāgrati  // 107 //<BR>
<BR>
avyaktanāmnī parameśaśaktiḥ<BR>
     anādyavidyā triguṇātmikā parā  &<BR>
kāryānumeyā sudhiyaiva māyā<BR>
     yayā jagatsarvamidaṃ prasūyate  // 108 //<BR>
<BR>
sannāpyasannāpyubhayātmikā no<BR>
     bhinnāpyabhinnāpyubhayātmikā no  &<BR>
sāṅgāpyanaṅgā hyubhayātmikā no<BR>
     mahādbhutānirvacanīyarūpā  // 109 //<BR>
<BR>
śuddhādvayabrahmavibhodhanāśyā<BR>
     sarpabhramo rajjuvivekato yathā  &<BR>
rajastamaḥsattvamiti prasiddhā<BR>
     guṇāstadīyāḥ prathitaiḥ svakāryaiḥ  // 110 //<BR>
<BR>
vikṣepaśaktī rajasaḥ kriyātmikā<BR>
     yataḥ pravṛttiḥ prasṛtā purāṇī  &<BR>
rāgādayo 'syāḥ prabhavanti nityaṃ<BR>
     duḥkhādayo ye manaso vikārāḥ  // 111 //<BR>
<BR>
kāmaḥ krodho lobhadambhādyasūyā<BR>
     ahaṃkārerṣyāmatsarādyāstu ghorāḥ  &<BR>
dharmā ete rājasāḥ pumpravṛttiḥ<BR>
     yasmādeṣā tadrajo bandhahetuḥ  // 112 //<BR>
<BR>
eṣāvṛtirnāma tamoguṇasya<BR>
     śaktirmayā vastvavabhāsate 'nyathā  &<BR>
saiṣā nidānaṃ puruṣasya saṃsṛteḥ<BR>
     vikṣepaśakteḥ pravaṇasya hetuḥ  // 113 //<BR>
<BR>
prajñāvān api paṇḍito 'pi caturo 'py atyantasūkṣmātmadṛg-<BR>
vyālīḍhas tamasā na vetti bahudhā saṃbodhito 'pi sphuṭam  &<BR>
bhrāntyāropitam eva sādhu kalayatyālambate tadguṇān<BR>
hantāsau prabalā durantatamasaḥ śaktirmahatyāvṛtiḥ  // 114 //<BR>
<BR>
abhāvanā vā viparītabhāvanā<BR>
     asaṃbhāvanā vipratipattirasyāḥ  &<BR>
saṃsargayuktaṃ na vimuñcati dhruvaṃ<BR>
     vikṣepaśaktiḥ kṣapayatyajasram  // 115 //<BR>
<BR>
ajñānamālasyajaḍatvanidrā-<BR>
     pramādamūḍhatvamukhāstamoguṇāḥ  &<BR>
etaiḥ prayukto nahi vetti kiṃcin<BR>
     nidrāluvatstambhavad eva tiṣṭhati  // 116 //<BR>
<BR>
sattvaṃ viśuddhaṃ jalavattathāpi<BR>
     tābhyāṃ militvā saraṇāya kalpate  &<BR>
yatrātmabimbaḥ pratibimbitaḥ san<BR>
     prakāśayatyarka ivākhilaṃ jaḍam  // 117 //<BR>
<BR>
miśrasya sattvasya bhavanti dharmāḥ<BR>
     tvamānitādyā niyamā yamādyāḥ  &<BR>
śraddhā ca bhaktiśca mumukṣatā ca<BR>
     daivī ca sampattirasannivṛttiḥ  // 118 //<BR>
<BR>
viśuddhasattvasya guṇāḥ prasādaḥ<BR>
     svātmānubhūtiḥ paramā praśāntiḥ  &<BR>
tṛptiḥ praharṣaḥ paramātmaniṣṭhā<BR>
     yayā sadānandarasaṃ samṛcchati  // 119 //<BR>
<BR>
avyaktametattriguṇair niruktaṃ<BR>
     tatkāraṇaṃ nāma śarīram ātmanaḥ  &<BR>
suṣuptiretasya vibhaktyavasthā<BR>
     pralīnasarvendriyabuddhivṛttiḥ  // 120 //<BR>
<BR>
sarvaprakārapramitipraśāntiḥ<BR>
     bījātmanāvasthitir eva buddheḥ  &<BR>
suṣuptiretasya kila pratītiḥ<BR>
     kiṃcin na vedmīti jagatprasiddheḥ  // 121 //<BR>
<BR>
dehendriyaprāṇamano 'ham ādayaḥ<BR>
     sarve vikārā viṣayāḥ sukhādayaḥ  &<BR>
vyomādibhūtānyakhilaṃ na viśvaṃ<BR>
     avyaktaparyantamidaṃ hyanātmā  // 122 //<BR>
<BR>
māyā māyākāryaṃ sarvaṃ mahadādidehaparyantam  &<BR>
asadidamanātmatattvaṃ viddhi tvaṃ marumarīcikākalpam  // 123 //<BR>
<BR>
atha te saṃpravakṣyāmi svarūpaṃ param ātmanaḥ  &<BR>
yadvijñāya naro bandhānmuktaḥ kaivalyamaśnute  // 124 //<BR>
<BR>
asti kaścitsvayaṃ nityamahaṃpratyayalambanaḥ  &<BR>
avasthātrayasākṣī saṃpañcakośavilakṣaṇaḥ  // 125 //<BR>
<BR>
yo vijānāti sakalaṃ jāgratsvapnasuṣuptiṣu  &<BR>
buddhitadvṛttisadbhāvamabhāvamahamityayam  // 126 //<BR>
<BR>
yaḥ paśyati svayaṃ sarvaṃ yaṃ na paśyati kaścana  &<BR>
yaścetayati buddhyādi na tadyaṃ cetayatyayam  // 127 //<BR>
<BR>
yena viśvamidaṃ vyāptaṃ yaṃ na vyāpnoti kiṃcana  &<BR>
abhārūpamidaṃ sarvaṃ yaṃ bhāntyamanubhātyayam  // 128 //<BR>
<BR>
yasya sannidhimātreṇa dehendriyamanodhiyaḥ  &<BR>
viṣayeṣu svakīyeṣu vartante preritā iva  // 129 //<BR>
<BR>
ahaṅkārādidehāntā viṣayāśca sukhādayaḥ  &<BR>
vedyante ghaṭavad yena nityabodhasvarūpiṇā  // 130 //<BR>
<BR>
eṣo 'ntarātmā puruṣaḥ purāṇo<BR>
     nirantarākhaṇḍasukhānubhūtiḥ  &<BR>
sadaikarūpaḥ pratibodhamātro<BR>
     yeneṣitā vāgasavaścaranti  // 131 //<BR>
<BR>
atraiva sattvātmani dhīguhāyāṃ<BR>
     avyākṛtākāśa uśatprakāśaḥ  &<BR>
ākāśa uccai ravivatprakāśate<BR>
     svatejasā viśvamidaṃ prakāśayan  // 132 //<BR>
<BR>
jñātā mano 'haṃkṛtivikriyāṇāṃ<BR>
     dehendriyaprāṇakṛtakriyāṇām  &<BR>
ayo 'gnivattānanuvartamāno<BR>
     na ceṣṭate no vikaroti kiṃcana  // 133 //<BR>
<BR>
na jāyate no mriyate na vardhate<BR>
     na kṣīyate no vikaroti nityaḥ  &<BR>
vilīyamāne 'pi vapuṣyamuṣmin<BR>
     na līyate kumbha ivāmbaraṃ svayam  // 134 //<BR>
<BR>
prakṛtivikṛtibhinnaḥ śuddhabodhasvabhāvaḥ<BR>
     sadasadidamaśeṣaṃ bhāsayannirviśeṣaḥ  &<BR>
vilasati paramātmā jāgradādiṣvavasthā-<BR>
     svahamahamiti sākṣātsākṣirūpeṇa buddheḥ  // 135 //<BR>
<BR>
niyamitamanasāmuṃ tvaṃ svamātmānam ātmany<BR>
     ayamahamiti sākṣādviddhi buddhiprasādāt  &<BR>
janimaraṇataraṅgāpārasaṃsārasindhuṃ<BR>
     pratara bhava kṛtārtho brahmarūpeṇa saṃsthaḥ  // 136 //<BR>
<BR>
atrānātmanyahamiti matirbandha eṣo 'sya puṃsaḥ<BR>
     prāpto 'jñānājjananamaraṇakleśasaṃpātahetuḥ  &<BR>
yenaivāyaṃ vapuridamasatsatyamity ātmabuddhyā<BR>
     puṣyatyukṣatyavati viṣayaistantubhiḥ kośakṛdvat  // 137 //<BR>
<BR>
atasmiṃstadbuddhiḥ prabhavati vimūḍhasya tamasā<BR>
vivekābhāvādvai sphurati bhujage rajjudhiṣaṇā  &<BR>
tato 'narthavrāto nipatati samādāturadhikaḥ<BR>
tato yo 'sadgrāhaḥ sa hi bhavati bandhaḥ śṛṇu sakhe  // 138 //<BR>
<BR>
akhaṇḍanityādvayabodhaśaktyā<BR>
     sphurantamātmānamanantavaibhavam  &<BR>
samāvṛṇotyāvṛtiśaktireṣā<BR>
     tamomayī rāhurivārkabimbam  // 139 //<BR>
<BR>
tirobhūte svātmanyamalataratejovati pumān<BR>
     anātmānaṃ mohādahamiti śarīraṃ kalayati  &<BR>
tataḥ kāmakrodhaprabhṛtibhiramuṃ bandhanaguṇaiḥ<BR>
     paraṃ vikṣepākhyā rajasa uruśaktirvyathayati  // 140 //<BR>
<BR>
mahāmohagrāhagrasanagalitātmāvagamano<BR>
     dhiyo nānāvasthāṃ svayamabhinayaṃstadguṇatayā  &<BR>
apāre saṃsare viṣayaviṣapūre jalanidhau<BR>
     nimajyonmajyāyaṃ bhramati kumatiḥ kutsitagatiḥ  // 141 //<BR>
<BR>
bhānuprabhāsaṃjanitābhrapaṅktiḥ<BR>
     bhānuṃ tirodhāya vijṛmbhate yathā  &<BR>
ātmoditāhaṃkṛtir ātmatattvaṃ<BR>
     tathā tirodhāya vijṛmbhate svayam  // 142 //<BR>
<BR>
kavalitadinanārthe durdine sāndrameghaiḥ<BR>
     vyathayati himajhaṃjhāvāyurugro yathaitān  &<BR>
aviratatamasātmanyāvṛte mūḍhabuddhiṃ<BR>
     kṣapayati bahuduḥkhaistīvravikṣepaśaktiḥ  // 143 //<BR>
<BR>
etābhyām eva śaktibhyāṃ bandhaḥ puṃsaḥ samāgataḥ  &<BR>
yābhyāṃ vimohito dehaṃ matvātmānaṃ bhramatyayam  // 144 //<BR>
<BR>
bījaṃ  saṃsṛtibhūmijasya tu tamo dehātmadhīraṅkuro<BR>
rāgaḥ pallavamambu karma tu vapuḥ skandhoo 'savaḥ śākhikāḥ  &<BR>
agrāṇīndriyasaṃhatiśca viṣayāḥ puṣpāṇi duḥkhaṃ phalaṃ<BR>
nānākarmasamudbhavaṃ bahuvidhaṃ bhoktātra jīvaḥ khagaḥ  // 145 //<BR>
<BR>
ajñānamūlo 'yamanātmabandho<BR>
     naisargiko 'nādirananta īritaḥ  &<BR>
janmāpyayavyādhijarādiduḥkha-<BR>
     pravāhapātaṃ janayatyamuṣya  // 146 //<BR>
<BR>
nāstrair na śastrair anilena vanhinā<BR>
     chettuṃ na śakyo na ca karmakoṭibhiḥ  &<BR>
vivekavijñānamahāsinā vinā<BR>
     dhātuḥ prasādena śitena mañjunā  // 147 //<BR>
<BR>
śrutipramāṇaikamateḥ svadharma<BR>
     niṣṭhā tayaivātmaviśuddhirasya  &<BR>
viśuddhabuddheḥ param ātmavedanaṃ<BR>
     tenaiva saṃsārasamūlanāśaḥ  // 148 //<BR>
<BR>
kośair annamayādyaiḥ pañcabhirātmā na saṃvṛto bhāti  &<BR>
nijaśaktisamutpannaiḥ śaivālapaṭalair ivāmbu vāpīstham  // 149 //<BR>
<BR>
tacchaivālāpanaye samyak salilaṃ pratīyate śuddham  &<BR>
tṛṣṇāsantāpaharaṃ sadyaḥ saukhyapradaṃ paraṃ puṃsaḥ  // 150 //<BR>
<BR>
pañcānām api kośānāmapavāde vibhātyayaṃ śuddhaḥ  &<BR>
nityānandaikarasaḥ pratyagrūpaḥ paraḥ svayaṃjyotiḥ  // 151 //<BR>
<BR>
ātmānātmavivekaḥ kartavyo bandhamuktaye viduṣā  &<BR>
tenaivānandī bhavati svaṃ vijñāya saccidānandam  // 152 //<BR>
<BR>
muñjādiṣīkām iva dṛśyavargāt<BR>
     pratyañcamātmānamasaṅgamakriyam  &<BR>
vivicya tatra pravilāpya sarvaṃ<BR>
     tad ātmanā tiṣṭhati yaḥ sa muktaḥ  // 153 //<BR>
<BR>
deho 'yamannabhavano 'nnamayastu kośaḥ<BR>
     cānnena jīvati vinaśyati tadvihīnaḥ  &<BR>
tvakcarmamāṃsarudhirāsthipurīṣarāśiḥ<BR>
     nāyaṃ svayaṃ bhavitumarhati nityaśuddhaḥ  // 154 //<BR>
<BR>
pūrvaṃ janeradhimṛter api nāyamasti<BR>
     jātakṣaṇaḥ kṣaṇaguṇo 'niyatasvabhāvaḥ  &<BR>
naiko jaḍaśca ghaṭavatparidṛśyamānaḥ<BR>
svātmā kathaṃ bhavati bhāvavikāravettā  // 155 //<BR>
<BR>
pāṇipādādimāndeho nātmā vyaṅge 'pi jīvanāt  &<BR>
tattacchakteranāśācca na niyamyo niyāmakaḥ  // 156 //<BR>
<BR>
dehataddharmatatkarmatadavasthādisākṣiṇaḥ  &<BR>
sata eva svataḥsiddhaṃ tadvailakṣaṇyam ātmanaḥ  // 157 //<BR>
<BR>
śalyarāśirmāṃsalipto malapūrṇo 'tikaśmalaḥ  &<BR>
kathaṃ bhavedayaṃ vettā svayametadvilakṣaṇaḥ  // 158 //<BR>
<BR>
tvaṅmāṃsamedo 'sthipurīṣarāśā-<BR>
     vahaṃmatiṃ mūḍhajanaḥ karoti  &<BR>
vilakṣaṇaṃ vetti vicāraśīlo<BR>
     nijasvarūpaṃ paramārtha bhūtam  // 159 //<BR>
<BR>
deho 'ham ity eva jaḍasya buddhiḥ<BR>
     dehe ca jīve viduṣastvahaṃdhīḥ  &<BR>
vivekavijñānavato mahātmano<BR>
     brahmāham ity eva matiḥ sadātmani  // 160 //<BR>
<BR>
atrātmabuddhiṃ tyaja mūḍhabuddhe<BR>
     tvaṅmāṃsamedo 'sthipurīṣarāśau  &<BR>
sarvātmani brahmaṇi nirvikalpe<BR>
     kuruṣva śānti paramāṃ bhajasva  // 161 //<BR>
<BR>
dehendriyādāvasati bhramoditāṃ<BR>
     vidvānahaṃ tāṃ na jahāti yāvat  &<BR>
tāvan na tasyāsti vimuktivārtāpy<BR>
     astveṣa vedāntanayāntadarśī  // 162 //<BR>
<BR>
chāyāśarīre pratibimbagātre<BR>
     yatsvapnadehe hṛdi kalpitāṅge  &<BR>
yathātmabuddhistava nāsti kācij<BR>
     jīvaccharīre ca tathaiva māstu  // 163 //<BR>
<BR>
dehātmadhīr eva nṛṇāmasaddhiyāṃ<BR>
     janmādiduḥkhaprabhavasya bījam  &<BR>
yatastatastvaṃ jahi tāṃ prayatnāt<BR>
     tyakte tu citte na punarbhavāśā  // 164 //<BR>
<BR>
karmendriyaiḥ pañcabhirañcito 'yaṃ<BR>
     prāṇo bhavetprāṇamayastu kośaḥ  &<BR>
yenātmavānannamayo 'nupūrṇaḥ<BR>
     pravartate 'sau sakalakriyāsu  // 165 //<BR>
<BR>
naivātmāpi prāṇamayo vāyuvikāro<BR>
     gantāgantā vāyuvadantarbahireṣaḥ  &<BR>
yasmāt kiṃcit kvāpi na vettīṣṭamaniṣṭaṃ<BR>
     svaṃ vānyaṃ vā kiṃcana nityaṃ paratantraḥ  // 166 //<BR>
<BR>
jñānendriyāṇi ca manaśca manomayaḥ syāt<BR>
     kośo mamāhamiti vastuvikalpahetuḥ  &<BR>
saṃjñādibhedakalanākalito balīyāṃs<BR>
     tatpūrvakośamabhipūrya vijṛmbhate yaḥ  // 167 //<BR>
<BR>
pañcendriyaiḥ pañcabhir eva hotṛbhiḥ<BR>
     pracīyamāno viṣayājyadhārayā  &<BR>
jājvalyamāno bahuvāsanendhanaiḥ<BR>
     manomayāgnirdahati prapañcam  // 168 //<BR>
<BR>
na hyasty avidyā manaso 'tiriktā<BR>
     mano hyavidyā bhavabandhahetuḥ  &<BR>
tasminvinaṣṭe sakalaṃ vinaṣṭaṃ<BR>
     vijṛmbhite 'sminsakalaṃ vijṛmbhate  // 169 //<BR>
<BR>
svapne 'rthaśūnye sṛjati svaśaktyā<BR>
     bhoktrādiviśvaṃ mana eva sarvam  &<BR>
tathaiva jāgraty api no viśeṣaḥ<BR>
     tatsarvametanmanaso vijṛmbhaṇam  // 170 //<BR>
<BR>
suṣuptikāle manasi pralīne<BR>
     naivāsti kiṃcit sakalaprasiddheḥ  &<BR>
ato manaḥkalpit eva puṃsaḥ<BR>
     saṃsāra etasya na vastuto 'sti  // 171 //<BR>
<BR>
vāyunānīyate medhaḥ punastenaiva nīyate  &<BR>
manasā kalpyate bandho mokṣastenaiva kalpyate  // 172 //<BR>
<BR>
dehādisarvaviṣaye parikalpya rāgaṃ<BR>
     badhnāti tena puruṣaṃ paśuvadguṇena  &<BR>
vairasyamatra viṣavat suvudhāya paścād<BR>
     enaṃ vimocayati tanmana eva bandhāt  // 173 //<BR>
<BR>
tasmānmanaḥ kāraṇamasya jantoḥ<BR>
     bandhasya mokṣasya ca vā vidhāne  &<BR>
bandhasya heturmalinaṃ rajoguṇaiḥ<BR>
     mokṣasya śuddhaṃ virajastamaskam  // 174 //<BR>
<BR>
vivekavairāgyaguṇātirekāc<BR>
     chuddhatvamāsādya mano vimuktyai  &<BR>
bhavatyato buddhimato mumukṣos<BR>
     tābhyāṃ dṛḍhābhyāṃ bhavitavyamagre  // 175 //<BR>
<BR>
mano nāma mahāvyāghro viṣayāraṇyabhūmiṣu  &<BR>
caratyatra na gacchantu sādhavo ye mumukṣavaḥ  // 176 //<BR>
<BR>
manaḥ prasūte viṣayānaśeṣān<BR>
     sthūlātmanā sūkṣmatayā ca bhoktuḥ  &<BR>
śarīravarṇāśramajātibhedān<BR>
     guṇakriyāhetuphalāni nityam  // 177 //<BR>
<BR>
asaṅgacidrūpamamuṃ vimohya<BR>
     dehendriyaprāṇaguṇair nibaddhya  &<BR>
ahaṃmameti bhramayatyajasraṃ<BR>
     manaḥ svakṛtyeṣu phalopabhuktiṣu  // 178 //<BR>
<BR>
adhyāsadoṣātpuruṣasya saṃsṛtiḥ<BR>
     adhyāsabandhastvamunaiva kalpitaḥ  &<BR>
rajastamodoṣavato 'vivekino<BR>
     janmādiduḥkhasya nidānametat  // 179 //<BR>
<BR>
ataḥ prāhurmano 'vidyāṃ paṇḍitāstattvadarśinaḥ  &<BR>
yenaiva bhrāmyate viśvaṃ vāyunevābhramaṇḍalam  // 180 //<BR>
<BR>
tanmanaḥśodhanaṃ kāryaṃ prayatnena mumukṣuṇā  &<BR>
viśuddhe sati caitasminmuktiḥ karaphalāyate  // 181 //<BR>
<BR>
mokṣaikasaktyā viṣayeṣu rāgaṃ<BR>
     nirmūlya saṃnyasya ca sarvakarma  &<BR>
sacchraddhayā yaḥ śravaṇādiniṣṭho<BR>
     rajaḥsvabhāvaṃ sa dhunoti buddheḥ  // 182 //<BR>
<BR>
manomayo nāpi bhavetparātmā<BR>
     hyādyantavattvātpariṇāmibhāvāt  &<BR>
duḥkhātmakatvādviṣayatvahetoḥ<BR>
     draṣṭā hi dṛśyātmatayā na dṛṣṭaḥ  // 183 //<BR>
<BR>
buddhirbuddhīndriyaiḥ sārdhaṃ savṛttiḥ kartṛlakṣaṇaḥ  &<BR>
vijñānamayakośaḥ syātpuṃsaḥ saṃsārakāraṇam  // 184 //<BR>
<BR>
anuvrajaccitpratibimbaśaktiḥ<BR>
     vijñānasaṃjñaḥ prakṛtervikāraḥ  &<BR>
jñānakriyāvānahamityajasraṃ<BR>
     dehendriyādiṣvabhimanyate bhṛśam  // 185 //<BR>
<BR>
anādikālo 'yamahaṃsvabhāvo<BR>
     jīvaḥ samastavyavahāravoḍhā  &<BR>
karoti karmāṇy api pūrvavāsanaḥ<BR>
     puṇyānyapuṇyāni ca tatphalāni  // 186 //<BR>
<BR>
bhuṅkte vicitrāsv api yoniṣu vrajan<BR>
     nāyāti niryātyadha ūrdhvameṣaḥ  &<BR>
asyaiva vijñānamayasya jāgrat-<BR>
     svapnādyavasthāḥ sukhaduḥkhabhogaḥ  // 187 //<BR>
<BR>
dehādiniṣṭhāśramadharmakarma-<BR>
     guṇābhimānaḥ satataṃ mameti  &<BR>
vijñānakośo 'yamatiprakāśaḥ<BR>
     prakṛṣṭasānnidhyavaśātparātmanaḥ  &<BR>
ato bhavatyeṣa upādhirasya<BR>
     yad ātmadhīḥ saṃsarati bhrameṇa  // 188 //<BR>
<BR>
yo 'yaṃ vijñānamayaḥ prāṇeṣu hṛdi sphuratyayaṃ jyotiḥ  &<BR>
kūṭasthaḥ sannātmā kartā bhoktā bhavatyupādhisthaḥ  // 189 //<BR>
<BR>
svayaṃ paricchedamupetya buddheḥ<BR>
     tādātmyadoṣeṇa paraṃ mṛṣātmanaḥ  &<BR>
sarvātmakaḥ sann api vīkṣate svayaṃ<BR>
     svataḥ pṛthaktvena mṛdo ghaṭān iva  // 190 //<BR>
<BR>
upādhisaṃbandhavaśātparātmā<BR>
     hyupādhidharmānanubhāti tadguṇaḥ  &<BR>
ayovikārānavikārivanhivat<BR>
     sadaikarūpo 'pi paraḥ svabhāvāt  // 191 //<BR>
<BR>
śiṣya uvāca<BR>
<BR>
bhrameṇāpyanyathā vāstu jīvabhāvaḥ parātmanaḥ  &<BR>
tadupādheranāditvānnānādernāśa iṣyate  // 192 //<BR>
<BR>
ato 'sya jīvabhāvo 'pi nityā bhavati saṃsṛtiḥ  &<BR>
na nivarteta tanmokṣaḥ kathaṃ me śrīguro vada  // 193 //<BR>
<BR>
śrīgururuvāca<BR>
<BR>
samyakpṛṣṭaṃ tvayā vidvansāvadhānena tacchṛṇu  &<BR>
prāmāṇikī na bhavati bhrāntyā mohitakalpanā  // 194 //<BR>
<BR>
bhrāntiṃ vinā tvasaṅgasya niṣkriyasya nirākṛteḥ  &<BR>
na ghaṭetārthasaṃbandho nabhaso nīlatādivat  // 195 //<BR>
<BR>
svasya draṣṭurnirguṇasyākriyasya<BR>
     pratyagbodhānandarūpasya buddheḥ  &<BR>
bhrāntyā prāpto jīvabhāvo na satyo<BR>
     mohāpāye nāsty avastusvabhāvāt  // 196 //<BR>
<BR>
yāvadbhrāntistāvadevāsya sattā<BR>
     mithyājñānojjṛmbhitasya pramādāt  &<BR>
rajjvāṃ sarpo bhrāntikālīna eva<BR>
     bhrānternāśe naiva sarpo 'pi tadvat  // 197 //<BR>
<BR>
anāditvamavidyāyāḥ kāryasyāpi tatheṣyate  &<BR>
utpannāyāṃ tu vidyāyāmāvidyakamanādy api  // 198 //<BR>
<BR>
prabodhe svapnavatsarvaṃ sahamūlaṃ vinaśyati  &<BR>
anādyapīdaṃ no nityaṃ prāgabhāva iva sphuṭam  // 199 //<BR>
<BR>
anāder api vidhvaṃsaḥ prāgabhāvasya vīkṣitaḥ  &<BR>
yadbuddhyupādhisaṃbandhātparikalpitam ātmani  // 200 //<BR>
<BR>
jīvatvaṃ na tato 'nyastu svarūpeṇa vilakṣaṇaḥ  &<BR>
saṃbandhastv ātmano buddhyā mithyājñānapuraḥsaraḥ  // 201 //<BR>
<BR>
vinivṛttirbhavettasya samyagjñānena nānyathā  &<BR>
brahmātmaikatvavijñānaṃ samyagjñānaṃ śrutermatam  // 202 //<BR>
<BR>
tadātmānātmanoḥ samyagvivekenaiva sidhyati  &<BR>
tato vivekaḥ kartavyaḥ pratyagātmasadātmanoḥ  // 203 //<BR>
<BR>
jalaṃ paṅkavadatyantaṃ paṅkāpāye jalaṃ sphuṭam  &<BR>
yathā bhāti tathātmāpi doṣābhāve sphuṭaprabhaḥ  // 204 //<BR>
<BR>
asannivṛttau tu sadātmanā sphuṭaṃ<BR>
     pratītiretasya bhavetpratīcaḥ  &<BR>
tato nirāsaḥ karaṇīya eva<BR>
     sadātmanaḥ sādhvahamādivastunaḥ  // 205 //<BR>
<BR>
ato nāyaṃ parātmā syādvijñānamayaśabdabhāk  &<BR>
vikāritvājjaḍatvācca paricchinnatvahetutaḥ  &<BR>
dṛśyatvādvyabhicāritvānnānityo nitya iṣyate  // 206 //<BR>
<BR>
ānandapratibimbacumbitatanurvṛttistamojṛmbhitā<BR>
syādānandamayaḥ priyādiguṇakaḥ sveṣṭārthalābhodayaḥ  &<BR>
puṇyasyānubhave vibhāti kṛtināmānandarūpaḥ svayaṃ<BR>
sarvo nandati yatra sādhu tanubhṛnmātraḥ prayatnaṃ vinā  // 207 //<BR>
<BR>
ānandamayakośasya suṣuptau sphūrtirutkaṭā  &<BR>
svapnajāgarayorīṣadiṣṭasaṃdarśanāvinā  // 208 //<BR>
<BR>
naivāyamānandamayaḥ parātmā<BR>
     sopādhikatvātprakṛtervikārāt  &<BR>
kāryatvahetoḥ sukṛtakriyāyā<BR>
     vikārasaṅghātasamāhitatvāt  // 209 //<BR>
<BR>
pañcānām api kośānāṃ niṣedhe yuktitaḥ śruteḥ  &<BR>
tanniṣedhāvadhi sākṣī bodharūpo 'vaśiṣyate  // 210 //<BR>
<BR>
yo 'yamātmā svayaṃjyotiḥ pañcakośavilakṣaṇaḥ  &<BR>
avasthātrayasākṣī sannirvikāro nirañjanaḥ  \<BR>
sadānandaḥ sa vijñeyaḥ svātmatvena vipaścitā  // 211 //<BR>
<BR>
śiṣya uvāca<BR>
<BR>
mithyātvena niṣiddheṣu kośeṣveteṣu pañcasu  &<BR>
sarvābhāvaṃ vinā kiṃcin na paśyāmyatra he guro  \<BR>
vijñeyaṃ kimu vastvasti svātmanātmavipaścitā  // 212 //<BR>
<BR>
śrīgururuvāca<BR>
<BR>
satyamuktaṃ tvayā vidannipuṇo 'si vicāraṇe  &<BR>
ahamādivikārāste tadabhāvo 'yamapyanu  // 213 //<BR>
<BR>
sarve yenānubhūyante yaḥ svayaṃ nānubhūyate  &<BR>
tamātmānaṃ veditāraṃ viddi buddhyā susūkṣmayā  // 214 //<BR>
<BR>
tatsākṣikaṃ bhavettattadyadyadyenānubhūyate  &<BR>
kasyāpyananubhūtārthe sākṣitvaṃ nopayujyate  // 215 //<BR>
<BR>
asau svasākṣiko bhāvo yataḥ svenānubhūyate  &<BR>
ataḥ paraṃ svayaṃ sākṣātpratyagātmā na cetaraḥ  // 216 //<BR>
<BR>
jāgratsvapnasuṣuptiṣu sphuṭataraṃ yo 'sau samujjṛmbhate<BR>
pratyagrūpatayā sadāhamahamityantaḥ sphurannaikadhā  &<BR>
nānākāravikārabhāgina imān paśyannahaṃdhīmukhān<BR>
nityānandacid ātmanā sphurati taṃ viddhi svametaṃ hṛdi  // 217 //<BR>
<BR>
ghaṭodake bimbitamarkabimbam<BR>
     ālokya mūḍho ravim eva manyate  &<BR>
tathā cidābhāsamupādhisaṃsthaṃ<BR>
     bhrāntyāham ity eva jaḍo 'bhimanyate  // 218 //<BR>
<BR>
ghaṭaṃ jalaṃ tadgatamarkabimbaṃ<BR>
     vihāya sarvaṃ vinirīkṣyate 'rkaḥ  &<BR>
taṭastha etattritayāvabhāsakaḥ<BR>
     svayaṃprakāśo viduṣā yathā tathā  // 219 //<BR>
<BR>
dehaṃ dhiyaṃ citpratibimbam evaṃ<BR>
     visṛjya buddhau nihitaṃ guhāyām  &<BR>
draṣṭāramātmānamakhaṇḍabodhaṃ<BR>
     sarvaprakāśaṃ sadasadvilakṣaṇam  // 220 //<BR>
<BR>
nityaṃ vibhuṃ sarvagataṃ susūkṣmaṃ<BR>
     antarbahiḥśūnyamananyam ātmanaḥ  &<BR>
vijñāya samyaṅnijarūpametat<BR>
     pumān vipāpmā virajo vimṛtyuḥ  // 221 //<BR>
<BR>
viśoka ānandaghano vipaścit<BR>
     svayaṃ kutaścin na bibheti kaścit  &<BR>
nānyo 'sti panthā bhavabandhamukteḥ<BR>
     vinā svatattvāvagamaṃ mumukṣoḥ  // 222 //<BR>
<BR>
brahmābhinnatvavijñānaṃ bhavamokṣasya kāraṇam  &<BR>
yenādvitīyamānandaṃ brahma sampadyate budhaiḥ  // 223 //<BR>
<BR>
brahmabhūtastu saṃsṛtyai vidvānnāvartate punaḥ  &<BR>
vijñātavyamataḥ samyagbrahmābhinnatvam ātmanaḥ  // 224 //<BR>
<BR>
satyaṃ jñānamanantaṃ brahma viśuddhaṃ paraṃ svataḥsiddham  &<BR>
nityānandaikarasaṃ pratyagabhinnaṃ nirantaraṃ jayati  // 225 //<BR>
<BR>
sadidaṃ paramādvaitaṃ svasmādanyasya vastuno 'bhāvāt  &<BR>
na hyanyadasti kiṃcit samyak paramārthatattvabodhadaśāyām  // 226 //<BR>
<BR>
yadidaṃ sakalaṃ viśvaṃ nānārūpaṃ pratītamajñānāt  &<BR>
tatsarvaṃ brahmaiva pratyastāśeṣabhāvanādoṣam  // 227 //<BR>
<BR>
mṛtkāryabhūto 'pi mṛdo na bhinnaḥ<BR>
     kumbho 'sti sarvatra tu mṛtsvarūpāt  &<BR>
na kumbharūpaṃ pṛthagasti kumbhaḥ<BR>
     kuto mṛṣā kalpitanāmamātraḥ  // 228 //<BR>
<BR>
kenāpi mṛdbhinnatayā svarūpaṃ<BR>
     ghaṭasya saṃdarśayituṃ na śakyate  &<BR>
ato ghaṭaḥ kalpita eva mohān<BR>
     mṛd eva satyaṃ paramārthabhūtam  // 229 //<BR>
<BR>
sadbrahmakāryaṃ sakalaṃ sadevaṃ<BR>
     tanmātrametan na tato 'nyadasti  &<BR>
astīti yo vakti na tasya moho<BR>
     vinirgato nidritavatprajalpaḥ  // 230 //<BR>
<BR>
brahmaivedaṃ viśvam ity eva vāṇī<BR>
     śrautī brūte 'tharvaniṣṭhā variṣṭhā  &<BR>
tasmādetadbrahmamātraṃ hi viśvaṃ<BR>
     nādhiṣṭhānādbhinnatāropitasya  // 231 //<BR>
<BR>
satyaṃ yadi syājjagadetad ātmano<BR>
     'nantattvahānirnigamāpramāṇatā  &<BR>
asatyavāditvamapīśituḥ syān<BR>
     naitattrayaṃ sādhu hitaṃ mahātmanām  // 232 //<BR>
<BR>
īśvaro vastutattvajño na cāhaṃ teṣvavasthitaḥ  &<BR>
na ca matsthāni bhūtānīty evam eva vyacīkḷpat  // 233 //<BR>
<BR>
yadi satyaṃ bhavedviśvaṃ suṣuptāmupalabhyatām  &<BR>
yannopalabhyate kiṃcid ato 'satsvapnavanmṛṣā  // 234 //<BR>
<BR>
ataḥ pṛthaṅnāsti jagatparātmanaḥ<BR>
     pṛthakpratītistu mṛṣā guṇādivat  &<BR>
āropitasyāsti kimarthavattād<BR>
     dhiṣṭhānamābhāti tathā bhrameṇa  // 235 //<BR>
<BR>
bhrāntasya yady adbhramataḥ pratītaṃ<BR>
     bhrāmaiva tattadrajataṃ hi śuktiḥ  &<BR>
idaṃtayā brahma sadaiva rūpyate<BR>
     tvāropitaṃ brahmaṇi nāmamātram  // 236 //<BR>
<BR>
ataḥ paraṃ brahma sadadvitīyaṃ<BR>
     viśuddhavijñānaghanaṃ nirañjanam  &<BR>
prāśāntamādyantavihīnamakriyaṃ<BR>
     nirantarānandarasasvarūpam  // 237 //<BR>
<BR>
nirastamāyākṛtasarvabhedaṃ<BR>
     nityaṃ sukhaṃ niṣkalamaprameyam  &<BR>
arūpamavyaktamanākhyamavyayaṃ<BR>
     jyotiḥ svayaṃ kiṃcid idaṃ cakāsti  // 238 //<BR>
<BR>
jñātṛjñeyajñānaśūnyamanantaṃ nirvikalpakam  &<BR>
kevalākhaṇḍacinmātraṃ paraṃ tattvaṃ vidurbudhāḥ  // 239 //<BR>
<BR>
aheyamanupādeyaṃ manovācāmagocaram  &<BR>
aprameyamanādyantaṃ brahma pūrṇamahaṃ mahaḥ  // 240 //<BR>
<BR>
tattvaṃpadābhyāmabhidhīyamānayoḥ<BR>
     brahmātmanoḥ śodhitayoryadīttham  &<BR>
śrutyā tayostattvamasīti samyag<BR>
     ekatvam eva pratipādyate muhuḥ  // 241.<BR>
<BR>
aikyaṃ tayor lakṣitayor na vācyayoḥ<BR>
     nigadyate 'nyonyaviruddhadharmiṇoḥ  &<BR>
khadyotabhānvor iva rājabhṛtyayoḥ<BR>
     kūpāmburāśyoḥ paramāṇumervoḥ  // 242 //<BR>
<BR>
tayor virodho 'yamupādhikalpito<BR>
     na vāstavaḥ kaścidupādhireṣaḥ  &<BR>
īśasya māyā mahadādikāraṇaṃ<BR>
     jīvasya kāryaṃ śṛṇu pañcakośam  // 243 //<BR>
<BR>
etāvupādhī parajīvayostayoḥ<BR>
     samyaṅnirāse na paro na jīvaḥ  &<BR>
rājyaṃ narendrasya bhaṭasya kheṭak<BR>
     tayor apohe na bhaṭo na rājā  // 244 //<BR>
<BR>
athāta ādeśa iti śrutiḥ svayaṃ<BR>
     niṣedhati brahmaṇi kalpitaṃ dvayam  &<BR>
śrutipramāṇānugṛhītabodhāt<BR>
     tayor nirāsaḥ karaṇīya eva  // 245 //<BR>
<BR>
nedaṃ nedaṃ kalpitatvān na satyaṃ<BR>
     rajjudṛṣṭavyālavatsvapnavacca  &<BR>
itthaṃ dṛśyaṃ sādhuyuktyā vyapohya<BR>
     jñeyaḥ paścādekabhāvastayor yaḥ  // 246 //<BR>
<BR>
tatastu tau lakṣaṇayā sulakṣyau<BR>
     tayor akhaṇḍaikarasatvasiddhaye  &<BR>
nālaṃ jahatyā na tathājahatyā<BR>
     kintūbhayārthātmikayaiva bhāvyam  // 247 //<BR>
<BR>
sa devadatto 'yamitīha caikatā<BR>
     viruddhadharmāṃśamapāsya kathyate  &<BR>
yathā tathā tattvamasītivākye<BR>
     viruddhadharmānubhayatra hitvā  // 248 //<BR>
<BR>
saṃlakṣya cinmātratayā sadātmanoḥ<BR>
     akhaṇḍabhāvaḥ paricīyate budhaiḥ  &<BR>
evaṃ mahāvākyaśatena kathyate<BR>
     brahmātmanor aikyamakhaṇḍabhāvaḥ  // 249 //<BR>
<BR>
asthūlamityetadasannirasya<BR>
     siddhaṃ svato vyomavadapratarkyam  &<BR>
ato mṛṣāmātramidaṃ pratītaṃ<BR>
     jahīhi yatsvātmatayā gṛhītam  \<BR>
brahmāham ity eva viśuddhabuddhyā<BR>
     viddhi svamātmānamakhaṇḍabodham  // 250 //<BR>
<BR>
mṛtkāryaṃ sakalaṃ ghaṭādi satataṃ mṛnmātramevāhitaṃ<BR>
tadvatsajjanitaṃ sadātmakamidaṃ sanmātramevākhilam  &<BR>
yasmānnāsti sataḥ paraṃ kim api tatsatyaṃ sa ātmā svayaṃ<BR>
tasmāttattvamasi praśāntamamalaṃ brahmādvayaṃ yatparam  // 251 //<BR>
<BR>
nidrākalpitadeśakālaviṣayajñātrādi sarvaṃ yathā<BR>
mithyā tadvadihāpi jāgrati jagatsvājñānakāryatvataḥ  &<BR>
yasmād evamidaṃ śarīrakaraṇaprāṇāhamādyapyasat<BR>
tasmāttattvamasi praśāntamamalaṃ brahmādvayaṃ yatparam  // 252 //<BR>
<BR>
yatra bhrāntyā kalpita tadviveke<BR>
     tattanmātraṃ naiva tasmādvibhinnam  &<BR>
svapne naṣṭaṃ svapnaviśvaṃ vicitraṃ<BR>
     svasmādbhinnaṃ kinnu dṛṣṭaṃ prabodhe  // 253 //<BR>
<BR>
jātinītikulagotradūragaṃ<BR>
     nāmarūpaguṇadoṣavarjitam  &<BR>
deśakālaviṣayātivarti yad<BR>
     brahma tattvamasi bhāvayātmani  // 254 //<BR>
<BR>
yatparaṃ sakalavāgagocaraṃ<BR>
     gocaraṃ vimalabodhacakṣuṣaḥ  &<BR>
śuddhacidghanamanādi vastu yad<BR>
     brahma tattvamasi bhāvayātmani  // 255 //<BR>
<BR>
ṣaḍbhirūrmibhirayogi yogihṛd-<BR>
     bhāvitaṃ na karaṇair vibhāvitam  &<BR>
buddhyavedyamanavadyamasti yad<BR>
     brahma tattvamasi bhāvayātmani  // 256 //<BR>
<BR>
bhrāntikalpitajagatkalāśrayaṃ<BR>
     svāśrayaṃ ca sadasadvilakṣaṇam  &<BR>
niṣkalaṃ nirupamānavaddhi yad<BR>
     brahma tattvamasi bhāvayātmani  // 257 //<BR>
<BR>
janmavṛddhipariṇatyapakṣaya-<BR>
     vyādhināśanavihīnamavyayam  &<BR>
viśvasṛṣṭyavavighātakāraṇaṃ<BR>
     brahma tattvamasi bhāvayātmani  // 258 //<BR>
<BR>
astabhedamanapāstalakṣaṇaṃ<BR>
     nistaraṅgajalarāśiniścalam  &<BR>
nityamuktamavibhaktamūrti yad<BR>
     brahma tattvamasi bhāvayātmani  // 259 //<BR>
<BR>
ekam eva sadanekakāraṇaṃ<BR>
     kāraṇāntaranirāsyakāraṇam  &<BR>
kāryakāraṇavilakṣaṇaṃ svayaṃ<BR>
     brahma tattvamasi bhāvayātmani  // 260 //<BR>
<BR>
nirvikalpakamanalpamakṣaraṃ<BR>
     yatkṣarākṣaravilakṣaṇaṃ param  &<BR>
nityamavyayasukhaṃ nirañjanaṃ<BR>
     brahma tattvamasi bhāvayātmani  // 261 //<BR>
<BR>
yadvibhāti sadanekadhā bhramān<BR>
     nāmarūpaguṇavikriyātmanā  &<BR>
hemavatsvayamavikriyaṃ sadā<BR>
     brahma tattvamasi bhāvayātmani  // 262 //<BR>
<BR>
yaccakāstyanaparaṃ parātparaṃ<BR>
     pratyagekarasam ātmalakṣaṇam  &<BR>
satyacitsukhamanantamavyayaṃ<BR>
     brahma tattvamasi bhāvayātmani  // 263 //<BR>
<BR>
uktamarthamimam ātmani svayaṃ<BR>
     bhāvayetprathitayuktibhirdhiyā  &<BR>
saṃśayādirahitaṃ karāmbuvat<BR>
     tena tattvanigamo bhaviṣyati  // 264 //<BR>
<BR>
saṃbodhamātraṃ pariśuddhatattvaṃ<BR>
     vijñāya saṅghe nṛpavacca sainye  &<BR>
tadāśrayaḥ svātmani sarvadā sthito<BR>
     vilāpaya brahmaṇi viśvajātam  // 265 //<BR>
<BR>
buddhau guhāyāṃ sadasadvilakṣaṇaṃ<BR>
     brahmāsti satyaṃ paramadvitīyam  &<BR>
tad ātmanā yo 'tra vasedguhāyāṃ<BR>
     punarna tasyāṅgaguhāpraveśaḥ  // 266 //<BR>
<BR>
jñāte vastuny api balavatī vāsanānādireṣā<BR>
kartā bhoktāpyahamiti dṛḍhā yāsya saṃsārahetuḥ  &<BR>
pratyagdṛṣṭyātmani nivasatā sāpaneyā prayatnān<BR>
muktiṃ prāhustadiha munayo vāsanātānavaṃ yat  // 267 //<BR>
<BR>
ahaṃ mameti yo bhāvo dehākṣādāvanātmani  &<BR>
adhyāso 'yaṃ nirastavyo viduṣā svātmaniṣṭhayā  // 268 //<BR>
<BR>
jñātvā svaṃ pratyagātmānaṃ buddhitadvṛttisākṣiṇam  &<BR>
so 'ham ity eva sadvṛttyānātmanyātmamatiṃ jahi  // 269 //<BR>
<BR>
lokānuvartanaṃ tyaktvā tyaktvā dehānuvartanam  &<BR>
śāstrānuvartanaṃ tyaktvā svādhyāsāpanayaṃ kuru  // 270 //<BR>
<BR>
lokavāsanayā jantoḥ śāstravāsanayāpi ca  &<BR>
dehavāsanayā jñānaṃ yathāvannaiva jāyate  // 271 //<BR>
<BR>
saṃsārakārāgṛhamokṣamicchor<BR>
     ayomayaṃ pādanibandhaśṛṅkhalam  &<BR>
vadanti tajjñāḥ paṭu vāsanātrayaṃ<BR>
     yo 'smādvimuktaḥ samupaiti muktim  // 272 //<BR>
<BR>
jalādisaṃsargavaśātprabhūta-<BR>
     durgandhadhūtāgarudivyavāsanā  &<BR>
saṃgharṣaṇenaiva vibhāti samyag-<BR>
     vidhūyamāne sati bāhyagandhe  // 273 //<BR>
<BR>
antaḥśritānantadūrantavāsanā-<BR>
     dhūlīviliptā param ātmavāsanā  &<BR>
prajñātisaṃgharṣaṇato viśuddhā<BR>
     pratīyate candanagandhavat sphuṭam  // 274 //<BR>
<BR>
anātmavāsanājālaistirobhūtātmavāsanā  &<BR>
nityātmaniṣṭhayā teṣāṃ nāśe bhāti svayaṃ sphuṭam  // 275 //<BR>
<BR>
yathā yathā pratyagavasthitaṃ manaḥ<BR>
     tathā tathā muñcati bāhyavāsanām  &<BR>
niḥśeṣamokṣe sati vāsanānāṃ<BR>
     ātmānubhūtiḥ pratibandhaśūnyā  // 276 //<BR>
<BR>
svātmany eva sadā sthitvā mano naśyati yoginaḥ  &<BR>
vāsanānāṃ kṣayaścātaḥ svādhyāsāpanayaṃ kuru  // 277 //<BR>
<BR>
tamo dvābhyāṃ rajaḥ sattvātsattvaṃ śuddhena naśyati  &<BR>
tasmātsattvamavaṣṭabhya svādhyāsāpanayaṃ kuru  // 278 //<BR>
<BR>
prārabdhaṃ puṣyati vapuriti niścitya niścalaḥ  &<BR>
dhairyamālambya yatnena svādhyāsāpanayaṃ kuru  // 279 //<BR>
<BR>
nāhaṃ jīvaḥ paraṃ brahmetyatadvyāvṛttipūrvakam  &<BR>
vāsanāvegataḥ prāptasvādhyāsāpanayaṃ kuru  // 280 //<BR>
<BR>
śrutyā yuktyā svānubhūtyā jñātvā sārvātmyam ātmanaḥ  &<BR>
kvacidābhāsataḥ prāptasvādhyāsāpanayaṃ kuru  // 281 //<BR>
<BR>
anādānavisargābhyāmīṣannāsti kriyā muneḥ  &<BR>
tadekaniṣṭhayā nityaṃ svādhyāsāpanayaṃ kuru  // 282 //<BR>
<BR>
tattvamasyādivākyotthabrahmātmaikatvabodhataḥ  &<BR>
brahmaṇy ātmatvadārḍhyāya svādhyāsāpanayaṃ kuru  // 283 //<BR>
<BR>
ahaṃbhāvasya dehe 'sminniḥśeṣavilayāvadhi  &<BR>
sāvadhānena yuktātmā svādhyāsāpanayaṃ kuru  // 284 //<BR>
<BR>
pratītirjīvajagatoḥ svapnavadbhāti yāvatā  &<BR>
tāvannirantaraṃ vidvansvādhyāsāpanayaṃ kuru  // 285 //<BR>
<BR>
nidrāyā lokavārtāyāḥ śabdāder api vismṛteḥ  &<BR>
kvacinnāvasaraṃ dattvā cintayātmānam ātmani  // 286 //<BR>
<BR>
mātāpitror malodbhūtaṃ malamāṃsamayaṃ vapuḥ  &<BR>
tyaktvā cāṇḍālavaddūraṃ brahmībhūya kṛtī bhava  // 287 //<BR>
<BR>
ghaṭākāśaṃ mahākāśa ivātmānaṃ parātmani  &<BR>
vilāpyākhaṇḍabhāvena tūṣṇī bhava sadā mune  // 288 //<BR>
<BR>
svaprakāśamadhiṣṭhānaṃ svayaṃbhūya sadātmanā  &<BR>
brahmāṇḍam api piṇḍāṇḍaṃ tyajyatāṃ malabhāṇḍavat  // 289 //<BR>
<BR>
cidātmani sadānande dehārūḍhāmahaṃdhiyam  &<BR>
niveśya liṅgamutsṛjya kevalo bhava sarvadā  // 290 //<BR>
<BR>
yatraiṣa jagadābhāso darpaṇāntaḥ puraṃ yathā  &<BR>
tadbrahmāhamiti jñātvā kṛtakṛtyo bhaviṣyasi  // 291 //<BR>
<BR>
yatsatyabhūtaṃ nijarūpamādyaṃ<BR>
     cidadvayānandamarūpamakriyam  &<BR>
tadetya mithyāvapurutsṛjeta<BR>
     śailūṣavadveṣamupāttamātmanaḥ  // 292 //<BR>
<BR>
sarvātmanā dṛśyamidaṃ mṛṣaiva<BR>
     naivāhamarthaḥ kṣaṇikatvadarśanāt  &<BR>
jānāmyahaṃ sarvamiti pratītiḥ<BR>
     kuto 'ham ādeḥ kṣaṇikasya sidhyet  // 293 //<BR>
<BR>
ahaṃpadārthastvahamādisākṣī<BR>
     nityaṃ suṣuptāv api bhāvadarśanāt  &<BR>
brūte hyajo nitya iti śrutiḥ svayaṃ<BR>
     tatpratyagātmā sadasadvilakṣaṇaḥ  // 294 //<BR>
<BR>
vikāriṇāṃ sarvavikāravettā<BR>
     nityāvikāro bhavituṃ samarhati  &<BR>
manorathasvapnasuṣuptiṣu sphuṭaṃ<BR>
     punaḥ punardṛṣṭamasattvametayoḥ  // 295 //<BR>
<BR>
ato 'bhimānaṃ tyaja māṃsapiṇḍe<BR>
     piṇḍābhimāniny api buddhikalpite  &<BR>
kālatrayābādhyamakhaṇḍabodhaṃ<BR>
     jñātvā svamātmānamupaihi śāntim  // 296 //<BR>
<BR>
tyajābhimānaṃ kulagotranāma-<BR>
     rūpāśrameṣvārdraśavāśriteṣu  &<BR>
liṅgasya dharmān api kartṛtādiṃs<BR>
     tyaktā bhavākhaṇḍasukhasvarūpaḥ  // 297 //<BR>
<BR>
santyanye pratibandhāḥ puṃsaḥ saṃsārahetavo dṛṣṭāḥ  &<BR>
teṣām evaṃ mūlaṃ prathamavikāro bhavatyahaṃkāraḥ  // 298 //<BR>
<BR>
yāvatsyātsvasya saṃbandho 'haṃkāreṇa durātmanā  &<BR>
tāvan na leśamātrāpi muktivārtā vilakṣaṇā  // 299 //<BR>
<BR>
ahaṃkāragrahānmuktaḥ svarūpamupapadyate  &<BR>
candravadvimalaḥ pūrṇaḥ sadānandaḥ svayaṃprabhaḥ  // 300 //<BR>
<BR>
yo vā pure so 'ham iti pratīto<BR>
     buddhyā prakḷptastamasātimūḍhayā  &<BR>
tasyaiva niḥśeṣatayā vināśe<BR>
     brahmātmabhāvaḥ pratibandhaśūnyaḥ  // 301 //<BR>
<BR>
brahmānandanidhirmahābalavatāhaṃkāraghorāhinā<BR>
saṃveṣṭy ātmani rakṣyate guṇamayaiścaṇḍestribhirmastakaiḥ  &<BR>
vijñānākhyamahāsinā śrutimatā vicchidya śīrṣatrayaṃ<BR>
nirmūlyāhimimaṃ nidhiṃ sukhakaraṃ dhīro 'nubhoktuṃkṣamaḥ  // 302 //<BR>
<BR>
yāvadvā yat kiṃcid viṣadoṣasphūrtirasti ceddehe  &<BR>
katham ārogyāya bhavettadvadahantāpi yogino muktyai  // 303 //<BR>
<BR>
ahamo 'tyantanivṛttyā tatkṛtanānāvikalpasaṃhṛtyā  &<BR>
pratyaktattvavivekādidamahamasmīti vindate tattvam  // 304 //<BR>
<BR>
ahaṃkāre kartaryahamiti matiṃ muñca sahasā<BR>
vikārātmany ātmapratiphalajuṣi svasthitimuṣi  &<BR>
yadadhyāsātprāptā janimṛtijarāduḥkhabahulā<BR>
pratīcaścinmūrtestava sukhatanoḥ saṃsṛtiriyam  // 305 //<BR>
<BR>
sadaikarūpasya cidātmano vibhor<BR>
     ānandamūrteranavadyakīrteḥ  &<BR>
naivānyathā kvāpyavikāriṇaste<BR>
     vināhamadhyāsamamuṣya saṃsṛtiḥ  // 306 //<BR>
<BR>
tasmādahaṃkāramimaṃ svaśatruṃ<BR>
     bhokturgale kaṇṭakavatpratītam  &<BR>
vicchidya vijñānamahāsinā sphuṭaṃ<BR>
     bhuṅkṣvātmasāmrājyasukhaṃ yatheṣṭam  // 307 //<BR>
<BR>
tato 'ham ādervinivartya vṛttiṃ<BR>
     saṃtyaktarāgaḥ paramārthalābhāt  &<BR>
tūṣṇīṃ samāssvātmasukhānubhūtyā<BR>
     pūrṇātmanā brahmaṇi nirvikalpaḥ  // 308 //<BR>
<BR>
samūlakṛtto 'pi mahānahaṃ punaḥ<BR>
     vyullekhitaḥ syādyadi cetasā kṣaṇam  &<BR>
saṃjīvya vikṣepaśataṃ karoti<BR>
     nabhasvatā prāvṛṣi vārido yathā  // 309 //<BR>
<BR>
nigṛhya śatrorahamo 'vakāśaḥ<BR>
     kvacin na deyo viṣayānucintayā  &<BR>
sa eva saṃjīvanaheturasya<BR>
     prakṣīṇajambīrataror ivāmbu  // 310 //<BR>
<BR>
dehātmanā saṃsthita eva kāmī<BR>
     vilakṣaṇaḥ kāmayitā kathaṃ syāt  &<BR>
ato 'rthasandhānaparatvam eva<BR>
     bhedaprasaktyā bhavabandhahetuḥ  // 311 //<BR>
<BR>
kāryapravardhanādbījapravṛddhiḥ paridṛśyate  &<BR>
kāryanāśādbījanāśastasmātkāryaṃ nirodhayet  // 312 //<BR>
<BR>
vāsanāvṛddhitaḥ kāryaṃ kāryavṛddhyā ca vāsanā  &<BR>
vardhate sarvathā puṃsaḥ saṃsāro na nivartate  // 313 //<BR>
<BR>
saṃsārabandhavicchittyai tad dvayaṃ pradahedyatiḥ  &<BR>
vāsanāvṛddhiretābhyāṃ cintayā kriyayā bahiḥ  // 314 //<BR>
<BR>
tābhyāṃ pravardhamānā sā sūte saṃsṛtim ātmanaḥ  &<BR>
trayāṇāṃ ca kṣayopāyaḥ sarvāvasthāsu sarvadā  // 315 //<BR>
<BR>
sarvatra sarvataḥ sarvabrahmamātrāvalokanaiḥ  &<BR>
sadbhāvavāsanādārḍhyāttattrayaṃ layamaśnute  // 316 //<BR>
<BR>
kriyānāśe bhaveccintānāśo 'smādvāsanākṣayaḥ  &<BR>
vāsanāprakṣayo mokṣaḥ sā jīvanmuktiriṣyate  // 317 //<BR>
<BR>
sadvāsanāsphūrtivijṛmbhaṇe sati<BR>
     hyasau vilīnāpyahamādivāsanā  &<BR>
atiprakṛṣṭāpyaruṇaprabhāyāṃ<BR>
     vilīyate sādhu yathā tamisrā  // 318 //<BR>
<BR>
tamastamaḥkāryamanarthajālaṃ<BR>
     na dṛśyate satyudite dineśe  &<BR>
tathādvayānandarasānubhūtau<BR>
     na vāsti bandho na ca duḥkhagandhaḥ  // 319 //<BR>
<BR>
dṛśyaṃ pratītaṃ pravilāpayansan<BR>
     sanmātramānandaghanaṃ vibhāvayan  &<BR>
samāhitaḥ sanbahirantaraṃ vā<BR>
     kālaṃ nayethāḥ sati karmabandhe  // 320 //<BR>
<BR>
pramādo brahmaniṣṭhāyāṃ na kartavyaḥ kadācana  &<BR>
pramādo mṛtyurityāha bhagavānbrahmaṇaḥ sutaḥ  // 321 //<BR>
<BR>
na pramādādanartho 'nyo jñāninaḥ svasvarūpataḥ  &<BR>
tato mohastato 'haṃdhīstato bandhastato vyathā  // 322 //<BR>
<BR>
viṣayābhimukhaṃ dṛṣṭvā vidvāṃsam api vismṛtiḥ  &<BR>
vikṣepayati dhīdoṣair yoṣā jāram iva priyam  // 323 //<BR>
<BR>
yathāpakṛṣṭaṃ śaivālaṃ kṣaṇamātraṃ na tiṣṭhati  &<BR>
āvṛṇoti tathā māyā prājñaṃ vāpi parāṅmukham  // 324 //<BR>
<BR>
lakṣyacyutaṃ cedyadi cittamīṣad<BR>
     bahirmukhaṃ sannipatettatastataḥ  &<BR>
pramādataḥ pracyutakelikandukaḥ<BR>
     sopānapaṅktau patito yathā tathā  // 325 //<BR>
<BR>
viṣayeṣvāviśaccetaḥ saṃkalpayati tadguṇān  &<BR>
samyaksaṃkalpanātkāmaḥ kāmātpuṃsaḥ pravartanam  // 326 //<BR>
<BR>
ataḥ pramādān na paro 'sti mṛtyuḥ<BR>
     vivekino brahmavidaḥ samādhau  &<BR>
samāhitaḥ siddhimupaiti samyak<BR>
     samāhitātmā bhava sāvadhānaḥ  // 327 //<BR>
<BR>
tataḥ svarūpavibhraṃśo vibhraṣṭastu patatyadhaḥ  &<BR>
patitasya vinā nāśaṃ punarnāroha īkṣyate  // 328 //<BR>
<BR>
saṃkalpaṃ varjayettasmātsarvānarthasya kāraṇam  &<BR>
jīvato yasya kaivalyaṃ videhe sa ca kevalaḥ  \<BR>
yat kiṃcit paśyato bhedaṃ bhayaṃ brūte yajuḥśrutiḥ  // 329 //<BR>
<BR>
yadā kadā vāpi vipaścideṣa<BR>
     brahmaṇy anante 'py aṇumātrabhedam  &<BR>
paśyatyathāmuṣya bhayaṃ tadaiva<BR>
     yadvīkṣitaṃ bhinnatayā pramādāt  // 330 //<BR>
<BR>
śrutismṛtinyāyaśatair niṣiddhe<BR>
     dṛśye 'tra yaḥ svātmamatiṃ karoti  &<BR>
upaiti duḥkhopari duḥkhajātaṃ<BR>
     niṣiddhakartā sa malimluco yathā  // 331 //<BR>
<BR>
satyābhisaṃdhānarato vimukto<BR>
     mahattvamātmīyamupaiti nityam  &<BR>
mithyābhisandhānaratastu naśyed<BR>
     dṛṣṭaṃ tadetadyadacauracaurayoḥ  // 332 //<BR>
<BR>
yatirasadanusandhiṃ bandhahetuṃ vihāya<BR>
     svayamayamahamasmīty ātmadṛṣṭyaiva tiṣṭhet  &<BR>
sukhayati nanu niṣṭhā brahmaṇi svānubhūtyā<BR>
     harati paramavidyākāryaduḥkhaṃ pratītam  // 333 //<BR>
<BR>
bāhyānusandhiḥ parivardhayetphalaṃ<BR>
     durvāsanām eva tatastato 'dhikām  &<BR>
jñātvā vivekaiḥ parihṛtya bāhyaṃ<BR>
     svātmānusandhiṃ vidadhīta nityam  // 334 //<BR>
<BR>
bāhye niruddhe manasaḥ prasannatā<BR>
     manaḥprasāde paramātmadarśanam  &<BR>
tasminsudṛṣṭe bhavabandhanāśo<BR>
     bahirnirodhaḥ padavī vimukteḥ  // 335 //<BR>
<BR>
kaḥ paṇḍitaḥ sansadasadvivekī<BR>
     śrutipramāṇaḥ paramārthadarśī  &<BR>
jānanhi kuryādasato 'valambaṃ<BR>
     svapātahetoḥ śiśuvanmumukṣuḥ  // 336 //<BR>
<BR>
dehādisaṃsaktimato na muktiḥ<BR>
     muktasya dehādyabhimatyabhāvaḥ  &<BR>
suptasya no jāgaraṇaṃ na jāgrataḥ<BR>
     svapnastayor bhinnaguṇāśrayatvāt  // 337 //<BR>
<BR>
antarbahiḥ svaṃ sthirajaṅgameṣu<BR>
     jñātvātmanādhāratayā vilokya  &<BR>
tyaktākhilopādhirakhaṇḍarūpaḥ<BR>
     pūrṇātmanā yaḥ sthita eṣa muktaḥ  // 338 //<BR>
<BR>
sarvātmanā bandhavimuktihetuḥ<BR>
     sarvātmabhāvān na paro 'sti kaścit  &<BR>
dṛśyāgrahe satyupapadyate 'sau<BR>
     sarvātmabhāvo 'sya sadātmaniṣṭhayā  // 339 //<BR>
<BR>
dṛśyasyāgrahaṇaṃ kathaṃ nu ghaṭate dehātmanā tiṣṭhato<BR>
bāhyārthānubhavaprasaktamanasastattatkriyāṃ kurvataḥ  &<BR>
saṃnyastākhila-dharma-karma-viṣayair nityātmaniṣṭhāparaiḥ<BR>
tattvajñaiḥ karaṇīyam ātmani sadānandecchubhiryatnataḥ  // 340 //<BR>
<BR>
sarvātmasiddhaye bhikṣoḥ kṛtaśravaṇakarmaṇaḥ  &<BR>
samādhiṃ vidadhātyeṣā śānto dānta iti śrutiḥ  // 341 //<BR>
<BR>
ārūḍhaśakterahamo vināśaḥ<BR>
     kartun na śakya sahasāpi paṇḍitaiḥ  &<BR>
ye nirvikalpākhyasamādhiniścalāḥ<BR>
     tānantarānantabhavā hi vāsanāḥ  // 342 //<BR>
<BR>
ahaṃbuddhyaiva mohinyā yojayitvāvṛterbalāt  &<BR>
vikṣepaśaktiḥ puruṣaṃ vikṣepayati tadguṇaiḥ  // 343 //<BR>
<BR>
vikṣepaśaktivijayo viṣamo vidhātuṃ<BR>
     niḥśeṣamāvaraṇaśaktinivṛttyabhāve  &<BR>
dṛgdṛśyayoḥ sphuṭapayojalavadvibhāge<BR>
     naśyettadāvaraṇam ātmani ca svabhāvāt  \<BR>
niḥsaṃśayena bhavati pratibandhaśūnyo<BR>
     vikṣepaṇaṃ nahiṃ tadā yadi cenmṛṣārthe  // 344 //<BR>
<BR>
samyagvivekaḥ sphuṭabodhajanyo<BR>
     vibhajya dṛgdṛśyapadārthatattvam  &<BR>
chinatti māyākṛtamohabandhaṃ<BR>
     yasmādvimuktastu punarna saṃsṛtiḥ  // 345 //<BR>
<BR>
parāvaraikatvavivekavanhiḥ<BR>
     dahatyavidyāgahanaṃ hyaśeṣam  &<BR>
kiṃ syātpunaḥ saṃsaraṇasya bījaṃ<BR>
     advaitabhāvaṃ samupeyuṣo 'sya  // 346 //<BR>
<BR>
āvaraṇasya nivṛttirbhavati hi samyakpadārthadarśanataḥ  &<BR>
mithyājñānavināśastadvikṣepajanitaduḥkhanivṛttiḥ  // 347 //<BR>
<BR>
etattritayaṃ dṛṣṭaṃ samyagrajjusvarūpavijñānāt  &<BR>
tasmādvastusatattvaṃ jñātavyaṃ bandhamuktaye viduṣā  // 348 //<BR>
<BR>
ayo 'gniyogād iva satsamanvayān<BR>
     mātrādirūpeṇa vijṛmbhate dhīḥ  &<BR>
tatkāryametaddvitayaṃ yato mṛṣā<BR>
     dṛṣṭaṃ bhramasvapnamanoratheṣu  // 349 //<BR>
tato vikārāḥ prakṛterahaṃmukhā<BR>
     dehāvasānā viṣayāśca sarve  &<BR>
kṣaṇe 'nyathābhāvitayā hyamīṣām<BR>
     asattvamātmā tu kadāpi nānyathā  // 350 //<BR>
<BR>
nityādvayākhaṇḍacidekarūpo<BR>
     buddhyādisākṣī sadasadvilakṣaṇaḥ  &<BR>
ahaṃpadapratyayalakṣitārthaḥ<BR>
     pratyak sadānandaghanaḥ parātmā  // 351 //<BR>
<BR>
itthaṃ vipaścitsadasadvibhajya<BR>
     niścitya tattvaṃ nijabodhadṛṣṭyā  &<BR>
jñātvā svamātmānamakhaṇḍabodhaṃ<BR>
     tebhyo vimuktaḥ svayam eva śāmyati  // 352 //<BR>
<BR>
ajñānahṛdayagrantherniḥśeṣavilayastadā  &<BR>
samādhināvikalpena yadādvaitātmadarśanam  // 353 //<BR>
<BR>
tvamahamidamitīyaṃ kalpanā buddhidoṣāt<BR>
     prabhavati paramātmanyadvaye nirviśeṣe  &<BR>
pravilasati samādhāvasya sarvo vikalpo<BR>
     vilayanamupagacchedvastutattvāvadhṛtyā  // 354 //<BR>
<BR>
śānto dāntaḥ paramuparataḥ kṣāntiyuktaḥ samādhiṃ<BR>
kurvannityaṃ kalayati yatiḥ svasya sarvātmabhāvam  &<BR>
tenāvidyātimirajanitānsādhu dagdhvā vikalpān<BR>
brahmākṛtyā nivasati sukhaṃ niṣkriyo nirvikalpaḥ  // 355 //<BR>
<BR>
samāhitā ye pravilāpya bāhyaṃ<BR>
     śrotrādi cetaḥ svamahaṃ cidātmani  &<BR>
ta eva muktā bhavapāśabandhaiḥ<BR>
     nānye tu pārokṣyakathābhidhāyinaḥ  // 356 //<BR>
<BR>
upādhibhedātsvayam eva bhidyate<BR>
     copādhyapohe svayam eva kevalaḥ  &<BR>
tasmādupādhervilayāya vidvān<BR>
     vasetsadākalpasamādhiniṣṭhayā  // 357 //<BR>
<BR>
sati sakto naro yāti sadbhāvaṃ hyekaniṣṭhayā  &<BR>
kīṭako bhramaraṃ dhyāyan bhramaratvāya kalpate  // 358 //<BR>
<BR>
kriyāntarāsaktimapāsya kīṭako<BR>
     dhyāyannalitvaṃ hyalibhāvamṛcchati  &<BR>
tathaiva yogī paramātmatattvaṃ<BR>
     dhyātvā samāyāti tadekaniṣṭhayā  // 359 //<BR>
<BR>
atīva sūkṣmaṃ paramātmatattvaṃ<BR>
     na sthūladṛṣṭyā pratipattumarhati  &<BR>
samādhinātyantasusūkṣmavṛtyā<BR>
     jñātavyamāryair atiśuddhabuddhibhiḥ  // 360 //<BR>
<BR>
yathā suvarṇaṃ puṭapākaśodhitaṃ<BR>
     tyaktvā malaṃ svātmaguṇaṃ samṛcchati  &<BR>
tathā manaḥ sattvarajastamomalaṃ<BR>
     dhyānena santyajya sameti tattvam  // 361 //<BR>
<BR>
nirantarābhyāsavaśāttaditthaṃ<BR>
     pakvaṃ mano brahmaṇi līyate yadā  &<BR>
tadā samādhiḥ savikalpavarjitaḥ<BR>
     svato 'dvayānandarasānubhāvakaḥ  // 362 //<BR>
<BR>
samādhinānena samastavāsanā-<BR>
     granthervināśo 'khilakarmanāśaḥ  &<BR>
antarbahiḥ sarvata eva sarvadā<BR>
     svarūpavisphūrtirayatnataḥ syāt  // 363 //<BR>
<BR>
śruteḥ  śataguṇaṃ vidyānmananaṃ mananād api  &<BR>
nidiṃdhyāsaṃ lakṣaguṇamanantaṃ nirvikalpakam  // 364 //<BR>
<BR>
nirvikalpakasamādhinā sphuṭaṃ<BR>
     brahmatattvamavagamyate dhruvam  &<BR>
nānyathā calatayā manogateḥ<BR>
     pratyayāntaravimiśritaṃ bhavet  // 365 //<BR>
<BR>
ataḥ samādhatsva yatendriyaḥ san<BR>
     nirantaraṃ śāntamanāḥ pratīci  &<BR>
vidhvaṃsaya dhvāntamanādyavidyayā<BR>
     kṛtaṃ sadekatvavilokanena  // 366 //<BR>
<BR>
yogasya prathamadvāraṃ vāṅnirodho 'parigrahaḥ  &<BR>
nirāśā ca nirīhā ca nityamekāntaśīlatā  // 367 //<BR>
<BR>
ekāntasthitirindriyoparamaṇe henurdamaścetasaḥ<BR>
saṃrodhe karaṇaṃ śamena vilayaṃ yāyādahaṃvāsanā  &<BR>
tenānandarasānubhūtiracalā brāhmī sadā yoginaḥ<BR>
tasmāccittanirodha eva satataṃ kāryaḥ prayatno muneḥ  // 368 //<BR>
<BR>
vācaṃ niyacchātmani taṃ niyaccha<BR>
     buddhau dhiyaṃ yaccha ca buddhisākṣiṇi  &<BR>
taṃ cāpi pūrṇātmani nirvikalpe<BR>
     vilāpya śāntiṃ paramāṃ bhajasva  // 369 //<BR>
<BR>
dehaprāṇendriyamanobuddhyādibhirupādhibhiḥ  &<BR>
yair yair vṛtteḥsamāyogastatadbhāvo 'sya yoginaḥ  // 370 //<BR>
<BR>
tannivṛttyā muneḥ samyak sarvoparamaṇaṃ sukham  &<BR>
saṃdṛśyate sadānandarasānubhavaviplavaḥ  // 371 //<BR>
<BR>
antastyāgo bahistyāgo viraktasyaiva yujyate  &<BR>
tyajatyantarbahiḥsaṅgaṃ viraktastu mumukṣayā  // 372 //<BR>
<BR>
bahistu viṣayaiḥ saṅgaṃ tathāntarahamādibhiḥ  &<BR>
virakta eva śaknoti tyaktuṃ brahmaṇi niṣṭhitaḥ  // 373 //<BR>
<BR>
vairāgyabodhau puruṣasya pakṣivat<BR>
     pakṣau vijānīhi vicakṣaṇa tvam  &<BR>
vimuktisaudhāgralatādhirohaṇaṃ<BR>
     tābhyāṃ vinā nānyatareṇa sidhyati  // 374 //<BR>
<BR>
atyantavairāgyavataḥ samādhiḥ<BR>
     samāhitasyaiva dṛḍhaprabodhaḥ  &<BR>
prabuddhatattvasya hi bandhamuktiḥ<BR>
     muktātmano nityasukhānubhūtiḥ  // 375 //<BR>
<BR>
vairāgyān na paraṃ sukhasya janakaṃ paśyāmi vaśyātmanaḥ<BR>
taccecchuddhatarātmabodhasahitaṃ svārājyasāmrājyadhuk  &<BR>
etaddvāramajasramuktiyuvateryasmāttvamasmātparaṃ<BR>
sarvatrāspṛhayā sadātmani sadā prajñāṃ kuru śreyase  // 376 //<BR>
<BR>
āśāṃ chinddhi viṣopameṣu viṣayeṣveṣaiva mṛtyoḥ kṛtis<BR>
tyaktvā jātikulāśrameṣvabhimatiṃ muñcātidūrātkriyāḥ  &<BR>
dehādāvasati tyajātmadhiṣaṇāṃ prajñāṃ kuruṣvātmani<BR>
tvaṃ draṣṭāsyamano 'si nirdvayaparaṃ brahmāsi yadvastutaḥ  // 377 //<BR>
<BR>
lakṣye brahmaṇi mānasaṃ dṛḍhataraṃ saṃsthāpya bāhyendriyaṃ<BR>
svasthāne viniveśya niścalatanuścopekṣya dehasthitim  &<BR>
brahmātmaikyamupetya tanmayatayā cākhaṇḍavṛttyāniśaṃ<BR>
brahmānandarasaṃ pibātmani mudā śūnyaiḥ kimanyair bhṛśam  // 378 //<BR>
<BR>
anātmacintanaṃ tyaktvā kaśmalaṃ duḥkhakāraṇam  &<BR>
cintayātmānamānandarūpaṃ yanmuktikāraṇam  // 379 //<BR>
<BR>
eṣa svayaṃjyotiraśeṣasākṣī<BR>
     vijñānakośo vilasatyajasram  &<BR>
lakṣyaṃ vidhāyainamasadvilakṣaṇam<BR>
     akhaṇḍavṛttyātmatayānubhāvaya  // 380 //<BR>
<BR>
etamacchīnnayā vṛttyā pratyayāntaraśūnyayā  &<BR>
ullekhayanvijānīyātsvasvarūpatayā sphuṭam  // 381 //<BR>
<BR>
atrātmatvaṃ dṛḍhīkurvannahamādiṣu saṃtyajan  &<BR>
udāsīnatayā teṣu tiṣṭhetsphuṭaghaṭādivat  // 382 //<BR>
<BR>
viśuddhamantaḥkaraṇaṃ svarūpe<BR>
     niveśya sākṣiṇy avabodhamātre  &<BR>
śanaiḥ śanair niścalatāmupānayan<BR>
     pūrṇaṃ svamevānuvilokayettataḥ  // 383 //<BR>
<BR>
dehendriyaprāṇamano 'ham ādibhiḥ<BR>
     svājñānakḷptair akhilair upādhibhiḥ  &<BR>
vimuktamātmānamakhaṇḍarūpaṃ<BR>
     pūrṇaṃ mahākāśamivāvalokayet  // 384 //<BR>
<BR>
ghaṭakalaśakusūlasūcimukhyaiḥ<BR>
     gaganamupādhiśatair vimuktamekam  &<BR>
bhavati na vividhaṃ tathaiva śuddhaṃ<BR>
     paramahamādivimuktamekam eva  // 385 //<BR>
<BR>
brahmādistambaparyantā mṛṣāmātrā upādhayaḥ  &<BR>
tataḥ pūrṇaṃ svamātmānaṃ paśyedekātmanā sthitam  // 386 //<BR>
<BR>
yatra bhrāntyā kalpitaṃ tadviveke<BR>
     tattanmātraṃ naiva tasmādvibhinnam  &<BR>
bhrānternāśe bhāti dṛṣṭāhitattvaṃ<BR>
     rajjustadvadviśvam ātmasvarūpam  // 387 //<BR>
<BR>
svayaṃ brahmā svayaṃ viṣṇuḥ svayamindraḥ svayaṃ śivaḥ  &<BR>
svayaṃ viśvamidaṃ sarvaṃ svasmādanyan na kiṃcana  // 388 //<BR>
<BR>
antaḥ svayaṃ cāpi bahiḥ svayaṃ ca<BR>
     svayaṃ purastāt svayam eva paścāt  &<BR>
svayaṃ hyāvācyāṃ svayamapyudīcyāṃ<BR>
     tathopariṣṭātsvayamapyadhastāt  // 389 //<BR>
<BR>
taraṅgaphenabhramabudbudādi<BR>
     sarvaṃ svarūpeṇa jalaṃ yathā tathā  &<BR>
cid eva dehādyahamantametat<BR>
     sarvaṃ cid evaikarasaṃ viśuddham  // 390 //<BR>
<BR>
sadevedaṃ sarvaṃ jagadavagataṃ vāṅmanasayoḥ<BR>
sato 'nyannāsty eva prakṛtiparasīmni sthitavataḥ  &<BR>
pṛthak kiṃ mṛtsnāyāḥ kalaśaghaṭakumbhādyavagataṃ<BR>
vadatyeṣa bhrāntastvamahamiti māyāmadirayā  // 391 //<BR>
kriyāsamabhihāreṇa yatra nānyaditi śrutiḥ  &<BR>
bravīti dvaitarāhityaṃ mithyādhyāsanivṛttaye  // 392 //<BR>
<BR>
ākāśavannirmalanirvikalpaṃ<BR>
     niḥsīmaniḥspandananirvikāram  &<BR>
antarbahiḥśūnyamananyamadvayaṃ<BR>
     svayaṃ paraṃ brahma kimasti bodhyam  // 393 //<BR>
<BR>
vaktavyaṃ kimu vidyate 'tra bahudhā brahmaiva jīvaḥ svayaṃ<BR>
brahmaitajjagadātataṃ nu sakalaṃ brahmādvitīyaṃ śrutiḥ  &<BR>
brahmaivāhamiti prabuddhamatayaḥ saṃtyaktabāhyāḥ sphuṭaṃ<BR>
brahmībhūya vasanti santatacidānandātmanaitaddhruvam  // 394 //<BR>
<BR>
jahi malamayakośe 'haṃdhiyotthāpitāśāṃ<BR>
     prasabhamanilakalpe liṅgadehe 'pi paścāt  &<BR>
nigamagaditakīrtiṃ nityamānandamūrtiṃ<BR>
     svayamiti paricīya brahmarūpeṇa tiṣṭha  // 395 //<BR>
<BR>
śavākāraṃ yāvadbhajati manujastāvadaśuciḥ<BR>
parebhyaḥ syātkleśo jananamaraṇavyādhinilayaḥ  &<BR>
yadātmānaṃ śuddhaṃ kalayati śivākāramacalam<BR>
tadā tebhyo mukto bhavati hi tadāha śrutir api  // 396 //<BR>
<BR>
svātmanyāropitāśeṣābhāsarvastunirāsataḥ  &<BR>
svayam eva paraṃ brahma pūrṇamadvayamakriyam  // 397 //<BR>
<BR>
samāhitāyāṃ sati cittavṛttau<BR>
     parātmani brahmaṇi nirvikalpe  &<BR>
na dṛśyate kaścidayaṃ vikalpaḥ<BR>
     prajalpamātraḥ pariśiṣyate yataḥ  // 398 //<BR>
<BR>
asatkalpo vikalpo 'yaṃ viśvamityekavastuni  &<BR>
nirvikāre nirākāre nirviśeṣe bhidā kutaḥ  // 399 //<BR>
<BR>
draṣṭudarśanadṛśyādibhāvaśūnyaikavastuni  &<BR>
nirvikāre nirākāre nirviśeṣe bhidā kutaḥ  // 400 //<BR>
<BR>
kalpārṇava ivātyantaparipūrṇaikavastuni  &<BR>
nirvikāre nirākāre nirviśeṣe bhidā kutaḥ  // 401 //<BR>
<BR>
tejasīva tamo yatra pralīnaṃ bhrāntikāraṇam  &<BR>
advitīye pare tattve nirviśeṣe bhidā kutaḥ  // 402 //<BR>
<BR>
ekātmake pare tattve bhedavārtā kathaṃ vaset  &<BR>
suṣuptau sukhamātrāyāṃ bhedaḥ kenāvalokitaḥ  // 403 //<BR>
<BR>
na hyasti viśvaṃ paratattvabodhāt<BR>
     sadātmani brahmaṇi nirvikalpe  &<BR>
kālatraye nāpyahirīkṣito guṇe<BR>
     na hyambubindurmṛgatṛṣṇikāyām  // 404 //<BR>
<BR>
māyāmātramidaṃ dvaitamadvaitaṃ paramārthataḥ  &<BR>
iti brūte śrutiḥ sākṣātsuṣuptāvanubhūyate  // 405 //<BR>
<BR>
ananyatvamadhiṣṭhānādāropyasya nirīkṣitam  &<BR>
paṇḍitai rajjusarpādau vikalpo bhrāntijīvanaḥ  // 406 //<BR>
<BR>
cittamūlo vikalpo 'yaṃ cittābhāve na kaścana  &<BR>
ataścittaṃ samādhehi pratyagrūpe parātmani  // 407 //<BR>
<BR>
kim api satatabodhaṃ kevalānandarūpaṃ<BR>
     nirupamamativelaṃ nityamuktaṃ nirīham  &<BR>
niravadhigaganābhaṃ niṣkalaṃ nirvikalpaṃ<BR>
     hṛdi kalayati vidvān brahma pūrṇaṃ samādhau  // 408 //<BR>
<BR>
prakṛtivikṛtiśūnyaṃ bhāvanātītabhāvaṃ<BR>
     samarasamasamānaṃ mānasaṃ bandhadūram  &<BR>
nigamavacanasiddhaṃ nityamasmatprasiddhaṃ<BR>
     hṛdi kalayati vidvān brahma pūrṇaṃ samādhau  // 409 //<BR>
<BR>
ajaramamaramastābhāvavastusvarūpaṃ<BR>
     stimitasalilarāśiprakhyamākhyāvihīnam  &<BR>
śamitaguṇavikāraṃ śāśvataṃ śāntamekaṃ<BR>
     hṛdi kalayati vidvān brahma pūrṇaṃ samādhau  // 410 //<BR>
<BR>
samāhitāntaḥkaraṇaḥ svarūpe<BR>
     vilokayātmānamakhaṇḍavaibhavam  &<BR>
vicchinddhi bandhaṃ bhavagandhagandhitaṃ<BR>
     yatnena puṃstvaṃ saphalīkuruṣva  // 411.<BR>
<BR>
sarvopādhivinirmuktaṃ saccidānandamadvayam|<BR>
bhāvayātmānam ātmasthaṃ na bhūyaḥ kalpase 'dhvane  // 412 //<BR>
<BR>
chāyeva puṃsaḥ paridṛśyamān<BR>
     mābhāsarūpeṇa phalānubhūtyā  &<BR>
śarīramārācchavavannirastaṃ<BR>
     punarna saṃdhatta idaṃ mahātmā  // 413 //<BR>
<BR>
satatavimalabodhānandarūpaṃ sametya<BR>
     tyaja jaḍamalarūpopādhimetaṃ sudūre  &<BR>
atha punar api naiṣa smaryatāṃ vāntavastu<BR>
     smaraṇaviṣayabhūtaṃ palpate kutsanāya  // 414 //<BR>
<BR>
samūlametatparidāhya vanhau<BR>
     sadātmani brahmaṇi nirvikalpe  &<BR>
tataḥ svayaṃ nityaviśuddhabodhā<BR>
     nandātmanā tiṣṭhati vidvariṣṭhaḥ  // 415 //<BR>
<BR>
prārabdhasūtragrathitaṃ śarīraṃ<BR>
     prayātu vā tiṣṭhatu gor iva srak  &<BR>
na tatpunaḥ paśyati tattvavettā-<BR>
     (ā)nandātmani brahmaṇi līnavṛttiḥ  // 416 //<BR>
<BR>
akhaṇḍānandamātmānaṃ vijñāya svasvarūpataḥ  &<BR>
kimicchan kasya vā hetor dehaṃ puṣṇāti tattvavit  // 417 //<BR>
<BR>
saṃsiddhasya phalaṃ tvetajjīvanmuktasya yoginaḥ  &<BR>
bahirantaḥ sadānandarasāsvādanam ātmani  // 418 //<BR>
<BR>
vairāgyasya phalaṃ bodho bodhasyoparatiḥ phalam  &<BR>
svānandānubhavācchāntireṣaivoparateḥ phalam  // 419 //<BR>
<BR>
yady uttarottarābhāvaḥ pūrvapūrvantu niṣphalam  &<BR>
nivṛttiḥ paramā tṛptirānando 'nupamaḥ svataḥ  // 420 //<BR>
<BR>
dṛṣṭaduḥkheṣvanudvego vidyāyāḥ prastutaṃ phalam  &<BR>
yatkṛtaṃ bhrāntivelāyāṃ nānā karma jugupsitam  \<BR>
paścānnaro vivekena tat kathaṃ kartum arhati  // 421 //<BR>
<BR>
vidyāphalaṃ syādasato nivṛttiḥ<BR>
     pravṛttirajñānaphalaṃ tadīkṣitam  &<BR>
tajjñājñayor yanmṛgatṛṣṇikādau<BR>
     nocedvidāṃ dṛṣṭaphalaṃ kimasmāt  // 422 //<BR>
<BR>
ajñānahṛdayagranthervināśo yady aśeṣataḥ  &<BR>
anicchorviṣayaḥ kiṃ nu pravṛtteḥ kāraṇaṃ svataḥ  // 423 //<BR>
<BR>
vāsanānudayo bhogye vairāgasya tadāvadhiḥ  &<BR>
ahaṃbhāvodayābhāvo bodhasya paramāvadhiḥ  \<BR>
līnavṛttair anutpattirmaryādoparatestu sā  // 424 //<BR>
<BR>
brahmākāratayā sadā sthitatayā nirmuktabāhyārthadhīr<BR>
anyāveditabhogyabhogakalano nidrāluvadbālavat  &<BR>
svapnālokitalokavajjagadidaṃ paśyan kvacil labdhadhīr<BR>
āste kaścidanantapuṇyaphalabhugdhanyaḥ sa mānyo bhuvi  // 425 //<BR>
<BR>
sthitaprajño yatirayaṃ yaḥ sadānandamaśnute  &<BR>
brahmaṇy eva vilīnātmā nirvikāro viniṣkriyaḥ  // 426 //<BR>
<BR>
brahmātmanoḥ śodhitayor ekabhāvāvagāhinī  &<BR>
nirvikalpā ca cinmātrā vṛttiḥ prajñeti kathyate  \<BR>
susthitāsau bhavedyasya sthitaprajñaḥ sa ucyate  // 427 //<BR>
<BR>
yasya sthitā bhavetprajñā yasyānando nirantaraḥ  &<BR>
prapañco vismṛtaprāyaḥ sa jīvanmukta iṣyate  // 428 //<BR>
<BR>
līnadhīr api jāgarti jāgraddharmavivarjitaḥ  &<BR>
bodho nirvāsano yasya sa jīvanmukta iṣyate  // 429 //<BR>
<BR>
śāntasaṃsārakalanaḥ kalāvān api niṣkalaḥ  &<BR>
yasya cittaṃ viniścintaṃ sa jīvanmukta iṣyate  // 430 //<BR>
<BR>
vartamāne 'pi dehe 'smiñchāyāvadanuvartini  &<BR>
ahantāmamatābhāvo jīvanmuktasya lakṣaṇam  // 431 //<BR>
<BR>
atītānanusandhānaṃ bhaviṣyadavicāraṇam  &<BR>
audāsīnyam api prāptaṃ jīvanmuktasya lakṣaṇam  // 432 //<BR>
<BR>
guṇadoṣaviśiṣṭe 'sminsvabhāvena vilakṣaṇe  &<BR>
sarvatra samadarśitvaṃ jīvanmuktasya lakṣaṇam  // 433 //<BR>
<BR>
iṣṭāniṣṭārthasamprāptau samadarśitayātmani  &<BR>
ubhayatrāvikāritvaṃ jīvanmuktasya lakṣaṇam  // 434 //<BR>
<BR>
brahmānandarasāsvādāsaktacittatayā yateḥ  &<BR>
antarbahiravijñānaṃ jīvanmuktasya lakṣaṇam  // 435 //<BR>
<BR>
dehendriyādau kartavye mamāhaṃbhāvavarjitaḥ  &<BR>
audāsīnyena yas tiṣṭhetsa jīvanmuktalakṣaṇaḥ  // 436 //<BR>
<BR>
vijñāta ātmano yasya brahmabhāvaḥ śruterbalāt  &<BR>
bhavabandhavinirmuktaḥ sa jīvanmuktalakṣaṇaḥ  // 437 //<BR>
<BR>
dehendriyeṣvahaṃbhāva idaṃbhāvastadanyake  &<BR>
yasya no bhavataḥ kvāpi sa jīvanmukta iṣyate  // 438 //<BR>
<BR>
na pratyagbrahmaṇor bhedaṃ kadāpi brahmasargayoḥ  &<BR>
prajñayā yo vijāniti sa jīvanmuktalakṣaṇaḥ  // 439 //<BR>
<BR>
sādhubhiḥ pūjyamāne 'smin pīḍyamāne 'pi durjanaiḥ  &<BR>
samabhāvo bhavedyasya sa jīvanmuktalakṣaṇaḥ  // 440 //<BR>
<BR>
yatra praviṣṭā viṣayāḥ pareritā<BR>
     nadīpravāhā iva vārirāśau  &<BR>
linanti sanmātratayā na vikriyāṃ<BR>
     utpādayantyeṣa yatirvimuktaḥ  // 441 //<BR>
<BR>
vijñātabrahmatattvasya yathāpūrvaṃ na saṃsṛtiḥ  &<BR>
asti cen na sa vijñātabrahmabhāvo bahirmukhaḥ  // 442 //<BR>
<BR>
prācīnavāsanāvegādasau saṃsaratīti cet  &<BR>
na sadekatvavijñānānmandī bhavati vāsanā  // 443 //<BR>
<BR>
atyantakāmukasyāpi vṛttiḥ kuṇṭhati mātari  &<BR>
tathaiva brahmaṇi jñāte pūrṇānande manīṣiṇaḥ  // 444 //<BR>
<BR>
nididhyāsanaśīlasya bāhyapratyaya īkṣyate  &<BR>
bravīti śrutiretasya prārabdhaṃ phaladarśanāt  // 445 //<BR>
<BR>
sukhādyanubhavo yāvattāvatprārabdhamiṣyate  &<BR>
phalodayaḥ kriyāpūrvo niṣkriyo na hi kutracit  // 446 //<BR>
<BR>
ahaṃ brahmeti vijñānāt kalpakoṭiśatārjitam  &<BR>
sañcitaṃ vilayaṃ yāti prabodhātsvapnakarmavat  // 447 //<BR>
<BR>
yatkṛtaṃ svapnavelāyāṃ puṇyaṃ vā pāpam ulbaṇam  &<BR>
suptotthitasya kiṃ tat syāt svargāya narakāya vā  // 448 //<BR>
<BR>
svam asaṅgam udāsīnaṃ parijñāya nabho yathā  &<BR>
na śliṣyati ca yat kiṃcit kadācid bhāvikarmabhiḥ  // 449 //<BR>
<BR>
na nabho ghaṭayogena surāgandhena lipyate  &<BR>
tathātmopādhiyogena taddharmair naiva lipyate  // 450 //<BR>
<BR>
jñānodayātpurārabdhaṃ karmajñānān na naśyati  &<BR>
adatvā svaphalaṃ lakṣyamuddiśyotsṛṣṭabāṇavat  // 451 //<BR>
<BR>
vyāghrabuddhyā vinirmukto bāṇaḥ paścāttu gomatau  &<BR>
na tiṣṭhati chinaty eva lakṣyaṃ vegena nirbharam  // 452 //<BR>
<BR>
prābdhaṃ balavattaraṃ khalu vidāṃ bhogena tasya kṣayaḥ<BR>
samyagjñānahutāśanena vilayaḥ prākṣaṃcitāgāminām  &<BR>
brahmātmaikyamavekṣya tanmayatayā ye sarvadā saṃsthitāḥ<BR>
teṣāṃ tattritayaṃ nahi kvacid api brahmaiva te nirguṇam  // 453 //<BR>
<BR>
upādhitādātmyavihīnakevala-<BR>
     brahmātmanaivātmani tiṣṭhato muneḥ  &<BR>
prārabdhasadbhāvakathā na yuktā<BR>
     svapnārthasaṃbandhakatheva jāgrataḥ  // 454 //<BR>
<BR>
na hi prabuddhaḥ pratibhāsadehe<BR>
     dehopayoginy api ca prapañce  &<BR>
karotyahantāṃ mamatānidantāṃ<BR>
     kintu svayaṃ tiṣṭhati jāgareṇa  // 455 //<BR>
<BR>
na tasya mithyārthasamarthanecchā<BR>
     na saṃgrahastajjagato 'pi dṛṣṭaḥ  &<BR>
tatrānuvṛttiryadi cenmṛṣārthe<BR>
     na nidrayā mukta itīṣyate dhruvam  // 456 //<BR>
<BR>
tadvatpare brahmaṇi vartamānaḥ<BR>
     sadātmanā tiṣṭhati nānyadīkṣate  &<BR>
smṛtiryathā svapnavilokitārthe<BR>
     tathā vidaḥ prāśanamocanādau  // 457 //<BR>
<BR>
karmaṇā nirmito dehaḥ prārabdhaṃ tasya kalpyatām  &<BR>
nānāder ātmano yuktaṃ naivātmā karmanirmitaḥ  // 458 //<BR>
<BR>
ajo nityaḥ śāśvata iti brūte śrutiramoghavāk  &<BR>
tad ātmanā tiṣṭhato 'sya kutaḥ prārabdhakalpanā  // 459 //<BR>
<BR>
prārabdhaṃ sidhyati tadā yadā dehātmanā sthitiḥ  &<BR>
dehātmabhāvo naiveṣṭaḥ prārabdhaṃ tyajyatāmataḥ  // 460 //<BR>
<BR>
śarīrasyāpi prārabdhakalpanā bhrāntir eva hi  &<BR>
adhyastasya kutaḥ sattvamasatyasya kuto janiḥ  \<BR>
ajātasya kuto nāśaḥ prārabdhamasataḥ kutaḥ  // 461 //<BR>
<BR>
jñānenājñānakāryasya samūlasya layo yadi  &<BR>
tiṣṭhatyayaṃ kathaṃ deha iti śaṅkāvato jaḍān  // 462 //<BR>
<BR>
samādhātuṃ bāhyadṛṣṭyā prārabdhaṃ vadati śrutiḥ  &<BR>
na tu dehādisatyatvabodhanāya vipaścitām  // 463 //<BR>
<BR>
paripūrṇamanādyantamaprameyamavikriyam  &<BR>
ekamevādvayaṃ brahma neha nānāsti kiṃcana  // 464 //<BR>
<BR>
sadganaṃ cidghanaṃ nityamānandaghanamakriyam  &<BR>
ekamevādvayaṃ brahma neha nānāsti kiṃcana  // 465 //<BR>
<BR>
pratyagekarasaṃ pūrṇamanantaṃ sarvatomukham  &<BR>
ekamevādvayaṃ brahma neha nānāsti kiṃcana  // 466 //<BR>
<BR>
aheyamanupādeyamanādeyamanāśrayam  &<BR>
ekamevādvayaṃ brahma neha nānāsti kiṃcana  // 467 //<BR>
<BR>
nirguṇaṃ niṣkalaṃ sūkṣmaṃ nirvikalpaṃ nirañjanam  &<BR>
ekamevādvayaṃ brahma neha nānāsti kiṃcana  // 468 //<BR>
<BR>
anirūpya svarūpaṃ yanmanovācāmagocaram  &<BR>
ekamevādvayaṃ brahma neha nānāsti kiṃcana  // 469 //<BR>
<BR>
satsamṛddhaṃ svataḥsiddhaṃ śuddhaṃ buddhamanīdṛśam  &<BR>
ekamevādvayaṃ brahma neha nānāsti kiṃcana  // 470 //<BR>
<BR>
nirastarāgā vinirastabhogāḥ<BR>
     śāntāḥ sudāntā yatayo mahāntaḥ  &<BR>
vijñāya tattvaṃ parametadante<BR>
     prāptāḥ parāṃ nirvṛtim ātmayogāt  // 471 //<BR>
<BR>
bhavānapīdaṃ paratattvam ātmanaḥ<BR>
     svarūpamānandaghanaṃ vicārya  &<BR>
vidhūya mohaṃ svamanaḥprakalpitaṃ<BR>
     muktaḥ kṛtārtho bhavatu prabuddhaḥ  // 472 //<BR>
<BR>
samādhinā sādhuviniścalātmanā<BR>
     paśyātmatattvaṃ sphuṭabodhacakṣuṣā  &<BR>
niḥsaṃśayaṃ samyagavekṣitaścec<BR>
     chrutaḥ padārtho na punarvikalpyate  // 473 //<BR>
<BR>
svasyāvidyābandhasaṃbandhamokṣāt<BR>
     satyajñānānandarūpātmalabdhau  &<BR>
śāstraṃ yuktirdeśikoktiḥ pramāṇaṃ<BR>
     cāntaḥsiddhā svānubhūtiḥ pramāṇam  // 474 //<BR>
<BR>
bandho mokṣaśca tṛptiśca cintārogyakṣudādayaḥ  &<BR>
svenaiva vedyā yajjñānaṃ pareṣāmānumānikam  // 475 //<BR>
<BR>
taṭasthitā bodhayanti guravaḥ śrutayo yathā  &<BR>
prajñayaiva taredvidvānīśvarānugṛhītayā  // 476 //<BR>
<BR>
svānubhūtyā svayaṃ jñātvā svamātmānamakhaṇḍitam  &<BR>
saṃsiddhaḥ saṃmukhaṃ tiṣṭhennirvikalpātmanātmani  // 477 //<BR>
<BR>
vedāntasiddhāntaniruktireṣā<BR>
     brahmaiva jīvaḥ sakalaṃ jagacca  &<BR>
akhaṇḍarūpasthitir eva mokṣo<BR>
     brahmādvitīye śrutayaḥ pramāṇam  // 478 //<BR>
<BR>
iti guruvacanācchrutipramāṇāt<BR>
     paramavagamya satattvam ātmayuktyā  &<BR>
praśamitakaraṇaḥ samāhitātmā<BR>
     kvacidacalākṛtir ātmaniṣṭhato 'bhūt  // 479 //<BR>
<BR>
kiṃcit kālaṃ samādhāya pare brahmaṇi mānasam  &<BR>
utthāya paramānandādidaṃ vacanamabravīt  // 480 //<BR>
<BR>
buddhirvinaṣṭā galitā pravṛttiḥ<BR>
     brahmātmanor ekatayādhigatyā  &<BR>
idaṃ na jāne 'py anidaṃ na jāne<BR>
     kiṃ vā kiyadvā sukhamasty apāram  // 481 //<BR>
<BR>
vācā vaktumaśakyam eva manasā mantuṃ na vā śakyate<BR>
svānandāmṛtapūrapūritaparabrahmāmbudhervaibhavam  &<BR>
ambhorāśiviśīrṇavārṣikaśilābhāvaṃ bhajanme mano<BR>
yasyāṃśāṃśalave vilīnamadhunānandātmanā nirvṛtam  // 482 //<BR>
<BR>
kva gataṃ kena vā nītaṃ kutra līnamidaṃ jagat  &<BR>
adhunaiva mayā dṛṣṭaṃ nāsti kiṃ mahadadbhutam  // 483 //<BR>
<BR>
kiṃ heyaṃ kimupādeyaṃ kimanyatkiṃ vilakṣaṇam  &<BR>
akhaṇḍānandapīyūṣapūrṇe brahmamahārṇave  // 484 //<BR>
<BR>
na kiṃcid atra paśyāmi na śṛṇomi na vedmy aham  &<BR>
svātmanaiva sadānandarūpeṇāsmi vilakṣaṇaḥ  // 485 //<BR>
<BR>
namo namaste gurave mahātmane<BR>
     vimuktasaṅgāya saduttamāya  &<BR>
nityādvayānandarasasvarūpiṇe<BR>
     bhūmne sadāpāradayāmbudhāmne  // 486 //<BR>
<BR>
yatkaṭākṣaśaśisāndracandrikā-<BR>
     pātadhūtabhavatāpajaśramaḥ  &<BR>
prāptavānahamakhaṇḍavaibhavā-<BR>
     nandam ātmapadamakṣayaṃ kṣaṇāt  // 487 //<BR>
<BR>
dhanyo 'haṃ kṛtakṛtyo 'haṃ vimukto 'haṃ bhavagrahāt  &<BR>
nityānandasvarūpo 'haṃ pūrṇo 'haṃ tvadanugrahāt  // 488 //<BR>
<BR>
asaṅgo 'ham anaṅgo 'ham aliṅgo 'ham abhaṅguraḥ  &<BR>
praśānto 'ham ananto 'ham amalo 'haṃ cirantanaḥ  // 489 //<BR>
<BR>
akartāhamabhoktāhamavikāro 'ham akriyaḥ  &<BR>
śuddhabodhasvarūpo 'haṃ kevalo 'haṃ sadāśivaḥ  // 490 //<BR>
<BR>
draṣṭuḥ śroturvaktuḥ karturbhokturvibhinna evāham  &<BR>
nityanirantaraniṣkriyaniḥsīmāsaṅgapūrṇabodhātmā  // 491 //<BR>
<BR>
nāhamidaṃ nāhamado 'py ubhayor avabhāsakaṃ paraṃ śuddham  &<BR>
bāhyābhyantaraśūnyaṃ pūrṇaṃ brahmādvitīyamevāham  // 492 //<BR>
<BR>
nirupamamanāditattvaṃ tvamahamidamada iti kalpanādūram  &<BR>
nityānandaikarasaṃ satyaṃ brahmādvitīyamevāham  // 493 //<BR>
<BR>
nārāyaṇo 'haṃ narakāntako 'haṃ<BR>
     purāntako 'haṃ puruṣo 'ham īśaḥ  &<BR>
akhaṇḍabodho 'ham aśeṣasākṣī<BR>
     nirīśvaro 'haṃ nirahaṃ ca nirmamaḥ  // 494 //<BR>
<BR>
sarveṣu bhūteṣv aham eva saṃsthito<BR>
     jñānātmanāntarbahirāśrayaḥ san  &<BR>
bhoktā ca bhogyaṃ svayam eva sarvaṃ<BR>
     yadyatpṛthagdṛṣṭamidantayā purā  // 495 //<BR>
<BR>
mayyakhaṇḍasukhāmbhodhau bahudhā viśvavīcayaḥ  &<BR>
utpadyante vilīyante māyāmārutavibhramāt  // 496 //<BR>
<BR>
sthulādibhāvā mayi kalpitā bhramād<BR>
     āropitānusphuraṇena lokaiḥ  &<BR>
kāle yathā kalpakavatsarāya-<BR>
     ṇartvādayo niṣkalanirvikalpe  // 497 //<BR>
<BR>
āropitaṃ nāśrayadūṣakaṃ bhavet<BR>
     kadāpi mūḍhair atidoṣadūṣitaiḥ  &<BR>
nārdrikarotyūṣarabhūmibhāgaṃ<BR>
     marīcikāvāri mahāpravāhaḥ  // 498 //<BR>
<BR>
ākāśavallepavidūrago 'haṃ<BR>
     ādityavadbhāsyavilakṣaṇo 'ham  &<BR>
ahāryavannityaviniścalo 'haṃ<BR>
     ambhodhivatpāravivarjito 'ham  // 499 //<BR>
<BR>
na me dehena saṃbandho megheneva vihāyasaḥ  &<BR>
ataḥ kuto me taddharmā jākratsvapnasuṣuptayaḥ  // 500 //<BR>
<BR>
upādhirāyāti sa eva gacchati<BR>
     sa eva karmāṇi karoti bhuṅkte  &<BR>
sa eva jīryan mriyate sadāhaṃ<BR>
     kulādrivanniścala eva saṃsthitaḥ  // 501 //<BR>
<BR>
na me  pravṛttirna ca me nivṛttiḥ<BR>
     sadaikarūpasya niraṃśakasya  &<BR>
ekātmako yo niviḍo nirantaro<BR>
     vyomeva pūrṇaḥ sa kathaṃ nu ceṣṭate  // 502 //<BR>
<BR>
puṇyāni pāpāni nirindriyasya<BR>
     niścetaso nirvikṛternirākṛteḥ  &<BR>
kuto mamākhaṇḍasukhānubhūteḥ<BR>
     brūte hyananvāgatamity api śrutiḥ  // 503 //<BR>
<BR>
chāyayā spṛṣṭamuṣṇaṃ vā śītaṃ vā suṣṭhu duḥṣṭhu vā  &<BR>
na spṛśaty eva yat kiṃcit puruṣaṃ tadvilakṣaṇam  // 504 //<BR>
<BR>
na sākṣiṇaṃ sākṣyadharmāḥ saṃspṛśanti vilakṣaṇam  &<BR>
avikāramudāsīnaṃ gṛhadharmāḥ pradīpavat  // 505 //<BR>
<BR>
raveryathā karmaṇi sākṣibhāvo<BR>
     vanheryathā dāhaniyāmakatvam  &<BR>
rajjoryathāropitavastusaṅgaḥ<BR>
     tathaiva kūṭasthacidātmano me  // 506 //<BR>
<BR>
kartāpi vā kārayitāpi nāhaṃ<BR>
     bhoktāpi vā bhojayitāpi nāham  &<BR>
draṣṭāpi vā darśayitāpi nāhaṃ<BR>
     so 'haṃ svayaṃjyotiranīdṛgātmā  // 507 //<BR>
<BR>
calatyupādhau pratibimbalaulyam<BR>
     aupādhikaṃ mūḍhadhiyo nayanti  &<BR>
svabimbabhūtaṃ ravivadviniṣkriyaṃ<BR>
     kartāsmi bhoktāsmi hato 'smi heti  // 508 //<BR>
<BR>
jale vāpi sthale vāpi luṭhatveṣa jaḍātmakaḥ  &<BR>
nāhaṃ vilipye taddharmair ghaṭadharmair nabho yathā  // 509 //<BR>
<BR>
kartṛtvabhoktṛtvakhalatvamattatā-<BR>
     jaḍatvabaddhatvavimuktatādayaḥ  &<BR>
buddhervikalpā na tu santi vastutaḥ<BR>
     svasmin pare brahmaṇi kevale 'dvaye  // 510 //<BR>
<BR>
santu vikārāḥ prakṛterdaśadhā śatadhā sahasradhā vāpi  &<BR>
kiṃ me 'saṅgacitastair na ghanaḥ kvacidambaraṃ spṛśati  // 511 //<BR>
<BR>
avyaktādisthūlaparyantametat<BR>
     viśva yatrābhāsamātraṃ pratītam  &<BR>
vyomaprakhyaṃ sūkṣmamādyantahīnaṃ<BR>
     brahmādvaitaṃ yattadevāhamasmi  // 512 //<BR>
<BR>
sarvādhāraṃ sarvavastuprakāśaṃ<BR>
     sarvākāraṃ sarvagaṃ sarvaśūnyam  &<BR>
nityaṃ śuddhaṃ niścalaṃ nirvikalpaṃ<BR>
     brahmādvaitaṃ yattadevāhamasmi  // 513 //<BR>
<BR>
yatpratyastāśeṣamāyāviśeṣaṃ<BR>
     pratyagrūpaṃ pratyayāgamyamānam  &<BR>
satyajñānānantamānandarūpaṃ<BR>
     brahmādvaitaṃ yattadevāhamasmi  // 514 //<BR>
<BR>
niṣkriyo 'smy avikāro 'smi<BR>
     niṣkalo 'smi nirākṛtiḥ  &<BR>
nirvikalpo 'smi nityo 'smi<BR>
     nirālambo 'smi nirdvayaḥ  // 515 //<BR>
<BR>
sarvātmako 'haṃ sarvo 'haṃ sarvātīto 'ham advayaḥ  &<BR>
kevalākṣaṇḍabodho 'ham ānando 'haṃ nirantaraḥ  // 516 //<BR>
<BR>
svārājyasāmrājyavibhūtireṣā<BR>
     bhavatkṛpāśrīmahimaprasādāt  &<BR>
prāptā mayā śrīgurave mahātmane<BR>
     namo namaste 'stu punarnamo 'stu  // 517 //<BR>
<BR>
mahāsvapne māyākṛtajanijarāmṛtyugahane<BR>
bhramantaṃ kliśyantaṃ bahulataratāpair anudinam  &<BR>
ahaṃkāravyāghravyathitamimamatyantakṛpayā<BR>
prabodhya prasvāpātparamavitavānmāmasi guro  // 518 //<BR>
<BR>
namastasmai sadaikasmai kasmaicinmahase namaḥ  &<BR>
yadetadviśvarūpeṇa rājate gururāja te  // 519 //<BR>
<BR>
iti natamavalokya śiṣyavaryaṃ<BR>
     samadhigatātmasukhaṃ prabuddhatattvam  &<BR>
pramuditahṛdayaṃ sa deśikendraḥ<BR>
     punaridamāha vacaḥ paraṃ mahātmā  // 520 //<BR>
<BR>
brahmapratyayasantatirjagadato brahmaiva tatsarvataḥ<BR>
paśyādhyātmadṛśā praśāntamanasā sarvāsvavasthāsv api  &<BR>
rūpādanyadavekṣitaṃ kimabhitaścakṣuṣmatāṃ dṛśyate<BR>
tadvadbrahmavidaḥ sataḥ kimaparaṃ buddhervihārāspadam  // 521 //<BR>
<BR>
kastāṃ parānandarasānubhūti-<BR>
     mṛtsṛjya śūnyeṣu rameta vidvān  &<BR>
candre mahālhādini dīpyamāne<BR>
     citrendumālokayituṃ ka icchet  // 522 //<BR>
<BR>
asatpadārthānubhavena kiṃcin<BR>
     na hyasti tṛptirna ca duḥkhahāniḥ  &<BR>
tadadvayānandarasānubhūtyā<BR>
     tṛptaḥ sukhaṃ tiṣṭha sadātmaniṣṭhayā  // 523 //<BR>
<BR>
svam eva sarvathā paśyanmanyamānaḥ svamadvayam  &<BR>
svānandamanubhuñjānaḥ kālaṃ naya mahāmate  // 524 //<BR>
<BR>
akhaṇḍabodhātmani nirvikalpe<BR>
     vikalpanaṃ vyomni puraprakalpanam  &<BR>
tadadvayānandamayātmanā sadā<BR>
     śāntiṃ parāmetya bhajasva maunam  // 525 //<BR>
<BR>
tūṣṇīmavasthā paramopaśāntiḥ<BR>
     buddherasatkalpavikalpahetoḥ  &<BR>
brahmātmana brahmavido mahātmano<BR>
     yatrādvayānandasukhaṃ nirantaram  // 526 //<BR>
<BR>
nāsti nirvāsanānmaunātparaṃ sukhakṛduttamam  &<BR>
vijñātātmasvarūpasya svānandarasapāyinaḥ  // 527 //<BR>
<BR>
gacchaṃstiṣṭhannupaviśañchayāno vānyathāpi vā  &<BR>
yathecchayā vesedvidvānātnārāmaḥ sadā muniḥ  // 528 //<BR>
<BR>
na deśakālāsanadigyamādi-<BR>
     lakṣyādyapekṣāpratibaddhavṛtteḥ  &<BR>
saṃsiddhatattvasya mahātmano 'sti<BR>
     svavedane kā niyamādyavasthā  // 529 //<BR>
<BR>
ghaṭo 'yamiti vijñātuṃ niyamaḥ ko 'nvavekṣate  &<BR>
vinā pramāṇasuṣṭhutvaṃ yasmin sati padārthadhīḥ  // 530 //<BR>
<BR>
ayamātmā nityasiddhaḥ pramāṇe sati bhāsate  &<BR>
na deśaṃ nāpi kālaṃ na śuddhiṃ vāpyapekṣate  // 531 //<BR>
<BR>
devadatto 'ham ity etad vijñānaṃ nirapekṣakam  &<BR>
tadvad brahmavido 'py asya brahmāhamiti vedanam  // 532 //<BR>
<BR>
bhānuneva jagatsarvaṃ bhāsate yasya tejasā  &<BR>
anātmakamasattucchaṃ kiṃ nu tasyāvabhāsakam  // 533 //<BR>
<BR>
vedaśāstrapurāṇāni bhūtāni sakalāny api  &<BR>
yenārthavanti taṃ kinnu vijñātāraṃ prakāśayet  // 534 //<BR>
<BR>
eṣa svayaṃjyotiranantaśaktiḥ<BR>
     ātmāprameyaḥ sakalānubhūtiḥ  &<BR>
yam eva vijñāya vimuktabandho<BR>
     jayatyayaṃ brahmaviduttamottamaḥ  // 535 //<BR>
<BR>
na khidyate no viṣayaiḥ pramodate<BR>
     na sajjate nāpi virajyate ca  &<BR>
svasminsadā krīḍati nandati svayaṃ<BR>
     nirantarānandarasena tṛptaḥ  // 536 //<BR>
<BR>
kṣudhāṃ dehavyathāṃ tyaktvā bālaḥ krīḍati vastuniḥ  &<BR>
tathaiva vidvān ramate nirmamo nirahaṃ sukhī  // 537 //<BR>
<BR>
cintāśūnyamadainyabhaikṣamaśanaṃ pānaṃ saridvāriṣu<BR>
svātantryeṇa niraṅkuśā sthitirabhīrnidrā śmaśāne vane  &<BR>
vastraṃ kṣālanaśoṣaṇādirahitaṃ digvāstu śayyā mahī<BR>
saṃcāro nigamāntavīthiṣu vidāṃ krīḍā pare brahmaṇi  // 538 //<BR>
<BR>
vimānamālambya śarīrametad<BR>
     bhunaktyaśeṣānviṣayānupasthitān  &<BR>
parecchayā bālavad ātmavettā<BR>
     yo 'vyaktaliṅgo 'nanuṣaktabāhyaḥ  // 539 //<BR>
<BR>
digambaro vāpi ca sāmbaro vā<BR>
     tvagambaro vāpi cidambarasthaḥ  &<BR>
unmattavadvāpi ca bālavadvā<BR>
     piśācavadvāpi caratyavanyām  // 540 //<BR>
<BR>
kāmānniṣkāmarūpī saṃścaratyekacāro muniḥ  &<BR>
svātmanaiva sadā tuṣṭaḥ svayaṃ sarvātmanā sthitaḥ  // 541 //<BR>
<BR>
kvacinmūḍho vidvān kvacid api mahārājavibhavaḥ<BR>
kvacidbhrāntaḥ saumyaḥ kvacidajagarācārakalitaḥ  &<BR>
kvacitpātrībhūtaḥ kvacidavamataḥ kvāpyaviditaḥ<BR>
caraty evaṃ prājñaḥ satataparamānandasukhitaḥ  // 542 //<BR>
<BR>
nirdhano 'pi sadā tuṣṭo 'py asahāyo mahābalaḥ  &<BR>
nityatṛpto 'py abhuñjāno 'py asamaḥ samadarśanaḥ  // 543 //<BR>
<BR>
api kurvannakurvāṇaścābhoktā phalabhogy api  &<BR>
śarīryapyaśarīryeṣa paricchinno 'pi sarvagaḥ  // 544 //<BR>
<BR>
aśarīraṃ sadā santamimaṃ brahmavidaṃ kvacit  &<BR>
priyāpriye na spṛśatastathaiva ca śubhāśubhe  // 545 //<BR>
<BR>
sthūlādisaṃbandhavato 'bhimāninaḥ<BR>
     sukhaṃ ca duḥkhaṃ ca śubhāśubhe ca  &<BR>
vidhvastabandhasya sadātmano muneḥ<BR>
     kutaḥ śubhaṃ vāpyaśubhaṃ phalaṃ vā  // 546 //<BR>
<BR>
tamasā grastavadbhānādagrasto 'pi ravirjanaiḥ  &<BR>
grasta ityucyate bhrāntyāṃ hyajñātvā vastulakṣaṇam  // 547 //<BR>
<BR>
tadvaddehādibandhebhyo vimuktaṃ brahmavittamam  &<BR>
paśyanti dehivanmūḍhāḥ śarīrābhāsadarśanāt  // 548 //<BR>
<BR>
ahirnirlvayanīṃ vāyaṃ muktvā dehaṃ tu tiṣṭhati  &<BR>
itastataścālyamāno yat kiṃcit prāṇavāyunā  // 549 //<BR>
<BR>
strotasā nīyate dāru yathā nimnonnatasthalam  &<BR>
daivena nīyate deho yathākālopabhuktiṣu  // 550 //<BR>
<BR>
prārabdhakarmaparikalpitavāsanābhiḥ<BR>
     saṃsārivaccarati bhuktiṣu muktadehaḥ  &<BR>
siddhaḥ svayaṃ vasati sākṣivadatra tūṣṇīṃ<BR>
     cakrasya mūlam iva kalpavikalpaśūnyaḥ  // 551 //<BR>
<BR>
naivendriyāṇi viṣayeṣu niyuṅkta eṣa<BR>
     naivāpayuṅkta updarśanalakṣaṇasthaḥ  &<BR>
naiva kriyāphalamapīṣadavekṣate sa<BR>
     svānandasāndrarasapānasumattacittaḥ  // 552 //<BR>
<BR>
lakṣyālakṣyagatiṃ tyaktvā yas tiṣṭhet kevalātmanā  &<BR>
śiva eva svayaṃ sākṣādayaṃ brahmaviduttamaḥ  // 553 //<BR>
<BR>
jīvann eva sadā muktaḥ kṛtārtho brahmavittamaḥ  &<BR>
upādhināśādbrahmaiva san brahmāpyeti nirdvayam  // 554 //<BR>
<BR>
śailūṣo veṣasadbhāvā- bhāvayoś ca yathā pumān  &<BR>
tathaiva brahmavic chreṣṭhaḥ sadā brahmaiva nāparaḥ  // 555 //<BR>
<BR>
yatra kvāpi viśīrṇaṃ satparṇam iva taror vapuḥ patatāt  &<BR>
brahmībhūtasya yateḥ prāg eva taccidagninā dagdham  // 556 //<BR>
<BR>
sadātmani brahmaṇi tiṣṭhato muneḥ<BR>
     pūrṇādvayānandamayātmanā sadā  &<BR>
na deśakālādyucitapratīkṣā<BR>
     tvaṅmāṃsaviṭpiṇḍavisarjanāya  // 557 //<BR>
<BR>
dehasya mokṣo no mokṣo na daṇḍasya kamaṇḍaloḥ  &<BR>
avidyāhṛdayagranthimokṣo mokṣo yatastataḥ  // 558 //<BR>
<BR>
kulyāyāmatha nadyāṃ vā śivakṣetre 'pi catvare  &<BR>
parṇaṃ patati cettena taroḥ kiṃ nu śubhāśubham  // 559 //<BR>
<BR>
patrasya puṣpasya phalasya nāśavad-<BR>
     dehendriyaprāṇadhiyāṃ vināśaḥ  &<BR>
naivātmanaḥ svasya sadātmakasyā-<BR>
     nandākṛter vṛkṣavad asti caiṣaḥ  // 560 //<BR>
<BR>
prajñānaghana ity ātmalakṣaṇaṃ satyasūcakam  &<BR>
anūdyaupādhikasyaiva kathayanti vināśanam  // 561 //<BR>
<BR>
avināśī vā are 'yamātmeti śrutir ātmanaḥ  &<BR>
prabravītyavināśitvaṃ vinaśyatsu vikāriṣu  // 562 //<BR>
<BR>
pāṣāṇavṛkṣatṛṇadhānyakaḍaṅkarādyā<BR>
     dagdhā bhavanti hi mṛd eva yathā tathaiva  &<BR>
dehendriyāsumana ādi samastadṛśyaṃ<BR>
     jñānāgnidagdhamupayāti parātmabhāvam  // 563 //<BR>
<BR>
vilakṣaṇaṃ yathā dhvāntaṃ līyate bhānutejasi  &<BR>
tathaiva sakalaṃ dṛśyaṃ brahmaṇi pravilīyate  // 564 //<BR>
<BR>
ghaṭe naṣṭe yathā vyoma vyomaiva bhavati sphuṭam  &<BR>
tathaivopādhivilaye brahmaiva brahmavitsvayam  // 565 //<BR>
<BR>
kṣīraṃ kṣīre yathā kṣiptaṃ tailaṃ taile jalaṃ jale  &<BR>
saṃyuktamekatāṃ yāti tathātmany ātmavinmuniḥ  // 566 //<BR>
<BR>
evaṃ videhakaivalyaṃ sanmātratvamakhaṇḍitam  &<BR>
brahmabhāvaṃ prapadyaiṣa yatirnāvartate punaḥ  // 567 //<BR>
<BR>
sadātmaikatvavijñānadagdhāvidyādivarṣmaṇaḥ  &<BR>
amuṣya brahmabhūtatvād brahmaṇaḥ kuta udbhavaḥ  // 568 //<BR>
<BR>
māyākḷptau bandhamokṣau na staḥ svātmani vastutaḥ  &<BR>
yathā rajjau niṣkriyāyāṃ sarpābhāsavinirgamau  // 569 //<BR>
<BR>
āvṛteḥ sadasattvābhyāṃ vaktavye bandhamokṣaṇe  &<BR>
nāvṛtirbrahmaṇaḥ kācidanyābhāvādanāvṛtam    \<BR>
yady asty advaitahāniḥ syād dvaitaṃ no sahate śrutiḥ  // 570 //<BR>
<BR>
bandhañca mokṣañca mṛṣaiva mūḍhā<BR>
     buddherguṇaṃ vastuni kalpayanti  &<BR>
dṛgāvṛtiṃ meghakṛtāṃ yathā ravau<BR>
     yato 'dvayāsaṅgacidetadakṣaram  // 571 //<BR>
<BR>
astīti pratyayo yaśca yaśca nāstīti vastuni  &<BR>
buddher eva guṇāvetau na tu nityasya vastunaḥ  // 572 //<BR>
<BR>
atastau māyayā kḷptau bandhamokṣau na cātmani  &<BR>
niṣkale niṣkriye śānte niravadye nirañjane    \<BR>
advitīye pare tattve vyomavatkalpanā kutaḥ  // 573 //<BR>
<BR>
na nirodho na cotpattirna baddho na ca sādhakaḥ  &<BR>
na mumukṣurna vai mukta ityeṣā paramārthatā  // 574 //<BR>
<BR>
sakalanigamacūḍāsvāntasiddhāntarūpaṃ<BR>
     paramidamatiguhyaṃ darśitaṃ te mayādya  &<BR>
apagatakalidoṣaṃ kāmanirmuktabuddhiṃ<BR>
     svasutavadasakṛttvāṃ bhāvyitvā mumukṣum  // 575 //<BR>
<BR>
iti śrutvā guror vākyaṃ praśrayeṇa kṛtānatiḥ  &<BR>
sa tena samanujñāto yayau nirmuktabandhanaḥ  // 576 //<BR>
<BR>
gurur eva sadānandasindhau nirmagnamānasaḥ  &<BR>
pāvayanvasudhāṃ sarvāṇ vicacāra nirantaraḥ  // 577 //<BR>
<BR>
ityācāryasya śiṣyasya saṃvādenātmalakṣaṇam  &<BR>
nirūpitaṃ mumukṣūṇāṃ sukhabodhopapattaye  // 578 //<BR>
<BR>
hitamidamupadeśamādriyantāṃ<BR>
     vihitanirastasamastacittadoṣāḥ  &<BR>
bhavasukhaviratāḥ praśāntacittāḥ<BR>
     śrutirasikā yatayo mumukṣavo ye  // 579 //<BR>
<BR>
saṃsārādhvani tāpabhānukiraṇaprodbhūtadāhavyathā-<BR>
khinnānāṃ jalakāṅkṣayā marubhuvi bhrāntyā paribhrāmyatām  &<BR>
atyāsannasudhāmbudhiṃ sukhakaraṃ brahmādvayaṃ darśayaty<BR>
eṣā śaṃkarabhāratī vijayate nirvāṇasaṃdāyinī  // 580 //<BR>
<BR>
||iti śaṃkarācāryaviracitaṃ vivekacuḍāmaṇi||<BR>
<BR>
||auṃ tatsat||<BR>
<BR>
<BR>
<BR>
</font></body></html>