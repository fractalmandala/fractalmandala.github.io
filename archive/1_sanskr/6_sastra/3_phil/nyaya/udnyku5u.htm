<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Udayana: Nyayakusumanjali, Stavaka 5</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>


Udayana: Nyayakusumanjali, Stavaka 5<BR>
<BR>
<BR>
Input by members of the Sansknet project<BR>
(www.sansknet.org)<BR>
<BR>
<BR>
This GRETIL version has been converted from a custom Devanagari encoding.<BR>
Consequently, word boundaries are not marked by spaces.<BR>
The text is not proof-read.<BR>
<BR>
<BR>
<BR>

<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


śrīḥ //<BR>
<BR>
śrīmate śrīnivāsaparabrahmaṇe namaḥ //<BR>
<BR>
nyāyakusumāñjalau pañcamastabakaḥ //<BR>
<BR>
<BR>
nanvīśvare pramāṇopapattau satyāṃ sarvametadevaṃ syāt /<BR>
tadeva tu na paśyāma iti cet- nahyeṣa sthāṇoraparādhaḥ yadenamandho na paśyati /<BR>
tathāhi- kāryā'yojanadhṛtyādeḥ padāt pratyayataḥ śruteḥ /<BR>
vākyāt saṅkhyāviśeṣācca sādhyo viśvavidavyayaḥ //1 //<BR>
[ku.5.602] kṣityādi kartṛpūrvakaṃ kāryatvāditi- na bādho 'syopajīvyatvāt pratibandho na durbalaiḥ /<BR>
siddhyasiddhyorvirodho no nāsiddhiranibandhanā //2 //<BR>
[ku.5.603] tathāhi- atra ye śarīraprasaṅgamudghāṭayanti, kasteṣāmāśayaḥ? kimīśvaraṃ pakṣayitvā kartṛtvāccharīritvam; tataḥ (atha) śarīravyāvṛtterakartṛtvam; atha kṣityādikameva pakṣayitvā kāryatvāccharīrikartṛkatvam; yadvā śarīrājanyatvādakāryatvam; tata eva vākartṛkatvam; paravyāptistambhanārthaṃ viparītavyāptyupadarśanamātraṃ veti? tatra prathamadvitīyayorāśrayāsiddhibādhāpasiddhāntapratijñāvirodhāḥ /<BR>
tṛtīye tu vyāptau satyāṃ nedamaniṣṭam; asatyāntu na prasaṅgaḥ /<BR>
caturthe bādhānekāntau (229) /<BR>
pañcametvasamarthaviśeṣaṇatvam /<BR>
ṣaṣṭhe 'pināgṛhyamāṇaviśeṣayā vyāptyā bādhaḥ /<BR>
na cāgṛhyamāṇāviśeṣayā (230) vyāptyā gṛhyamāṇaviśeṣāyāḥ satpratipakṣatvam /<BR>
asti ca kāryatvavyāpteḥ pakṣadharmatāparigraho viśeṣaḥ /<BR>
kartāśarīrī, viparīto na karteti cānayostadvirahaḥ /<BR>
[ku.5.604] nanu yad buddhimaddhetukaṃ taccharīhetukamiti niyame yaccharīrahetukaṃ na bhavati tad buddhimaddhetukamapi na bhavatīti viryayaniyamopi syāt /<BR>
tathāca pakṣadharmatāpi labhyata iti cenna- gaganādeḥsapakṣabhāgasyāpi sambhavātkevalavyatirekitvānupapatteḥ /<BR>
anvaye tu viśeṣaṇāsāmarthyāt /<BR>
hetuvyāvṛttimātrameva hi tatra kartṛvyāvṛttivyāptam; na tu śarīrarūpahetuvyāvṛttirityuktam /<BR>
vyāptaśca pakṣadharma upayujyate, na tvanyo 'tiprasaṅgāt /<BR>
etena tadvyāpakarahitatvāditi sāmānyopasaṃhārasyāsiddhatvamuktaṃ veditavyam /<BR>
nahi yadvyāvṛttiryadabhāve 'nvayavyatirekābhyāmupasaṃhartumaśakyā, tattasya vyāpakaṃ nāmeti /<BR>
[ku.5.605] viśeṣavirodhastu viśeṣasiddhau sahopalambhena tadasiddhau mithodharmiparihārānupalambhena nirasto nāśaṅkāmapyadhirohatīti /<BR>
[ku.5.606] syādetat- asti tāvat kāryasyāvāntaraviśeṣaḥ yataḥśarīrikartṛkatvamanumīyate /<BR>
tathāca tatprayuktāmeva vyāptamupajīvetkāryatvasāmānyamiti syāt- na syāt- nahi viśeṣostīti sāmānyamaprayojakam /<BR>
tathāsati saurabhakaṭutvanīlimādiviśeṣe (231) sati na dhūmasāmānyamagniṅgamayet /<BR>
kiṃ nāma (232) sādhakasāmānye sādhyasāmānyamāśritya pravartamāne tadviśeṣaḥsādhyaviśeṣavyāptimāśrayet; natu viśeṣe sati sāmānyamakiñcitkaram, tasyāpi viśeṣāntarāpekṣayā(233)kiñcitkaratvaprasaṅgāt /<BR>
[ku.5.607] saurabhādiviśeṣaṃ vihāyāpi dhūme vanhirdṛṣṭaḥ, na tu viśeṣaṃ vihāya kārye karteticenna- kāryaviśeṣaḥ kāraṇaviśeṣe vyavatiṣṭhate; na tu kāryakāraṇasāmānyayoḥ pratibandhamanyathākuryāditi /<BR>
kiṃ na dṛṣṭaṃ kāryaṃ kāraṇamātre aṅkuro bīje tadviśeṣo dhānye tadviśeṣaḥśālau tadviśeṣaḥ kalame ityādi bahulaṃ loke? kva vā dṛṣṭamaṇudravyārabhyaṃ dravyam, nityarūpādyārabdhaṃ rūpādi? tathāpi sāmānyavyāpteravirodhātsiddhyatyeva /<BR>
avaśyañcaitadevamaṅgīkartavyam; anyathā kāryatvasyākasmikatvaprasaṅgāt /<BR>
[ku.5.608] syādetat- anvayayvatireki tāvadidaṃ kāryatvamiti paramārthaḥ /<BR>
tatrākāśādervipakṣāt kiṃ kartṛvyāvṛtteḥ kāryatvavyāvṛttiḥ āhosvitkāraṇamātravyāvṛtteriti sandihyate- tadasat- karturapi kāraṇatvāt /<BR>
kāraṇeṣu cānyatamavyatirekasyāpi kāryānutpattiṃ prati prayojakatvāt; anyathā kāraṇatvavyāghātāt, karaṇādiviśeṣavyatirekasandehaprasaṅgācca; kathaṃ hi niścīyate kimākāśāt kāraṇavyāvṛttyā<BR>
 kāryatvavyāvṛttiḥ uta karaṇavyāvṛttyā; evaṃ kimupādānavyāvṛttyā kimasamavāyivyāvṛttyā, kiṃ nimittavyāvṛttyeti? kāryatvāt karaṇamupādānamasamavāyi nimittaṃ vā buddhyādiṣu na siddhyet /<BR>
kartuḥ kāraṇatve siddhe sarvametaducitam; tadeva tvasiddhamiti cet- kiṃ paṭādau kuvindādirakāraṇameva kartā? prastute vodāsīna eva sādhayitumupakrāntaḥ? tasmāt yatkiñcidetadapīti /<BR>
[ku.5.609] nanu kartā kāraṇānāmadhiṣṭātā sākṣādvā śarītavat, sādhyaparamparayā vā daṇḍādivat? tatra na pūrvaḥ, paramāṇvādīnāṃ śarīratvaprasaṅgāt /<BR>
na dvatīyaḥ, dvārābhāvāt /<BR>
na hi kasyacitsākṣādadhiṣṭeyasyābhāve paramparayādhiṣṭānaṃ sambhavati /<BR>
tadayaṃ pramāṇārthaḥ- paramāṇvādayaḥna sākṣāccetanādhiṣṭheyāḥ śarīretaratvāt, yatpunaḥ sākṣādadhiṣṭheyam, na tadevaṃ yathāsmaccharīramiti; nāpi paramparayādhiṣṭheyāḥ, svavyāpāre śarīrānapekṣatvāt svaceṣṭāyāmasmaccharīravat, vyatirekeṇa vā daṇḍādi udāharaṇam /<BR>
evañca (evaṃ) kṣityādi na cetanādhiṣṭhitahetukaṃ śarīretarahetukatvādityatipīḍayā satpratipakṣatvam /<BR>
apica paṭādau kuvindādeḥ kiṃ kārakādhiṣṭhānārthamapekṣā, teṣāmacetanānāṃ svato 'pravṛtteḥ? āho kārakatvena? na pūrvaḥ, teṣāṃ parameśvareṇaivādhiṣṭhānāt /<BR>
na hyasya jñānamicchā prayatno vā vemādīnna vyāpnotīti sambhavati /<BR>
na cādhiṣṭhitānāmadhiṣṭhātrantarāpekṣā tadarthameva, tathāsatyanavasthānādevāviśeṣāt /<BR>
na dvitīyaḥ, adhiṣṭhātṛtvasyānaṅgatvaprasaṅge dṛṣṭāntasya sādhyavikalatvāpatteḥ /<BR>
na ca hetutvenaiva tasyāpekṣāstviti vācyam- evaṃ tarhi yat kāryaṃ tatsahetukamiti vyāptiḥ, na tu sakartṛkamiti /<BR>
tathāca tayai(tathai)va prayoge siddhasādhanāt /<BR>
kiñcānityaprayatnapūrvakatvaprayuktāṃ vyāptimupajīvat kāryatvaṃ na buddhimatpūrvakatvena svabhāvapratibaddham /<BR>
na hyanityaprayatno 'pi buddhyā śarīravat kāraṇatvenāpekṣyate, yena tannivṛttāvapyakāryā r(ya) buddhirna nivartata iti /<BR>
[ku.5.610] tadetat prāgeva nirastaprāyaṃ nottarāntaramapekṣate /<BR>
tathāhi- sākṣādadhiṣṭhātari sādhye paramāṇvādīnāṃ śarīratvaprasaṅga iti kimidaṃ śarīratvam, yat prasajyate? yadi sākṣātprayatnavadadhiṣṭheyatvam, tadiṣyata eva /<BR>
na ca tato 'nyat prasañjakamapi /<BR>
athendriyāśrayatvam?tanna, tadavacchinnajñānajananadvāreṇendriyāṇāmupayogāt /<BR>
anavacchinne prayatne nāyaṃ vidhiḥ, nityatvāt /<BR>
ata eva nārthāśrayatvam (234) /<BR>
nahi nityajñānaṃ bhogarūpamabhogarūpaṃ vā, yatnamapekṣate; tasya kāraṇaviśeṣatvāt /<BR>
na ca nityasarvajñasya bhogasambhāvanāpi, viśeṣādarśanābhāve mithyājñānānavakāśe doṣānutpattau dharmādharmayorasattvāt /<BR>
tasmāt, sākṣātprayatnānadhiṣṭheyatvāt svavyāpāre tadanapekṣatvācceti dvayaṃ sādhyāviśiṣṭam /<BR>
anindriyāśrayatvādabhogāyatanatvāt svavyāpāre tadanapekṣatvācceti trayamapyanyathāsiddham /<BR>
abhogāyatanatvādanindriyāśrayo 'pi, bhoktṛkarmānupagrahādabhogāyatanamapi, sparśavadvegavaddravyāntara(235)nudyatvātta(236)danapekṣamapi syāt; acetanatvāccetanādhiṣṭhatamapi syāditi ko virodhaḥ? tathācasākṣātprayatnādhiṣṭhitetarajanyatvāditi sādhyasamaḥ /<BR>
indriyāśrayetarajanyatvāt bhogāyatanetarajanyatvāditi dvayamapyanyathāsiddham /<BR>
kāryajñānādyavapekṣatvāccharīretarajanyamapi syāt; acetanahetukatvāccetanādhiṣṭhituka(237)mapīti ko virodhaḥ? aprasiddhaviśeṣaṇaścapakṣaḥ /<BR>
nahi cetanānadhiṣṭhatahetukatvaṃ kvacit pramāṇasiddham /<BR>
na ca cetanādhiṣṭhitahetukatvaniṣedhaḥ sādhyaḥ, hetorasādhāraṇyaprasaṅgāt /<BR>
gaganāderapi sapakṣādvyāvṛtteḥ /<BR>
[ku.5.611] yatpunaruktaṃ kuvindādeḥ paṭādau kathamapekṣeti, tatra kārakatayeti kaḥsandehaḥ? kintu kārakatvameva tasya jñānacikīrṣāprayatnavataḥ, na svarūpavataḥ /<BR>
tadevacādhiṣṭhātṛtvam /<BR>
yattvadhiṣṭhite kimadhiṣṭhāneneti- tatkiṃ kuvinda udvāryate, īśvaro vā, anavasthā vā'pādyate? na prathamaḥ, anvayavyatirekasiddhatvāt /<BR>
na dvatīyaḥ, paramāṇvadṛṣṭādhiṣṭhātṛtvasiddhau jñānādīnāṃ sarvaviṣayatve vemādyadhiṣṭhānasyāpi nyāyaprāptatvāt /<BR>
na tu tadadhiṣṭhānārthameveśvarasiddhiḥ /<BR>
na tṛtīyaḥ, tasmin pramāṇābhāvāt /<BR>
tathāpyekādhiṣṭhitamaparaḥ kimarthamadhitiṣṭhatīti praśne kimuttaramiti cet- hetupraśno 'yam, prayojanapraśno vā? nādyaḥ, īśvarādhiṣṭhānasya nityatvāt /<BR>
kuvindādyadhiṣṭhānasya svahetvadhīnatvāt /<BR>
na dvitīyaḥ, kāryaniṣpādanena bhogasiddheḥ spaṣṭatvāt /<BR>
ekādhiṣṭhānenaiva kāryaṃ syāditi cet- syādeva /<BR>
tathāpi na sambhede 'nyataravaiyarthyam /<BR>
parimāṇaṃ prati saṅkhyāparimāṇapracayavat pratyekaṃ<BR>
 sāmarthyopalabdhau sambhūyakāritvopapatteḥ /<BR>
asti tatra vaijātyamiti cet- ihāpi kiñcidbhaviṣyatīti /<BR>
na cākurvataḥ kulālādeḥ kāyasaṅkṣobhādisādhyo bhogaḥsiddhyediti tadarthamasya kartṛtvamīśvaro 'numanyate, tadarthamātratvādaiśvaryasyeti /<BR>
[ku.5.612] yatvanityaprayatnetyādi- bhavedapyevaṃ yadyanityaprayatnanivṛttāveva buddhirapi nivarteta; na tvetadasti; (238) udāsīnasya prayatnābhāve 'pi buddhisadbhāvāt /<BR>
hetubhūtā buddhirnivattate ithi cenna- udāsīnabuddherapi saṃskāraṃ prati hetutvāt /<BR>
kārakaviṣayā buddhirnivartate iti cenna- udāsīnasyāpi kārakaboddhṛtvāt /<BR>
na hi ghaṭādikamakurvantaścakrādikaṃ nekṣāmahe /<BR>
hetubhūtā kārakabuddhirnivartate iti cenna- (cakrā(239)dibuddherapi saṃskāraṃ prati hetutvāt /<BR>
kārakaphalahetubhūtā kārakabuddhirnivartata iti cenna-) ayatamānasyāpi duḥkhahetubhūtāyā api taddhetukaṇṭakasparśabuddherbhāvāt (240) /<BR>
cikīrṣāhetubhūto 'nubhavo nivartata iti cenna- kenacinnimittenākurvato 'pi cikīrṣātaddhetubuddhisambhavātat /<BR>
anapekṣakṛtihetucikīrṣākāraṇaṃ buddhirnivartate iti cet- na tarhi buddhimātram /<BR>
tathācānityaprayatnahetukatvaprayuktaṃ viśiṣṭaprayatnacikīrṣāhetubuddhimatpūrvakatvamiti tannivṛttau tadeva nivartatām, na tu buddhimatpūrvakatvamātram /<BR>
tatra tasyāprayojakatvāditi buddhimatpūrvakatva(miti)sādhyapakṣe parīhāraḥ /<BR>
sakartṛkamiti prayatnapradhānapakṣe śaṅkaiva nāsti; tasyaiva tatrānupādhitvāt /<BR>
[ku.5.613] etena- śarīrasambandhe buddhigatakāryatvavad buddhisambandhe prayatnagatakāryatvamupādhiriti- nirastam /<BR>
yo hi buddhyā śarīravaccharīranivṛttyā buddhinivṛttivadvā prayatnena buddhiṃ buddhinivṛttyā prayatnanivṛttiṃ (vā?) sādhayet, sa evaṃ kadācidupālabhyaḥ /<BR>
vayantvavagatahetubhāvaṃ kalitaśaktisakala(241)kārakaprayoktāraṃ kāryādevānumimānā naivamāskandanīyāḥ tatra (242) tasyānupādhitvāt /<BR>
[ku.5.614] na ca prayatna ātmalābhārthameva matimapekṣate, viṣayalābhārthamapyapekṣaṇāt /<BR>
tataḥ prayatnādbuddhiḥ tannivṛtteśca prayatnanivṛttiḥ siddhyeti vistṛtamanyatra /<BR>
kāryabuddhinivṛttyā tu kārya eva prayatno nivartate, na nityaḥ /<BR>
nitye ca prayatne nityaiva buddhiḥ pravartate, nānityā /<BR>
na hi tayā tasya viṣayalābhasambhavaḥ /<BR>
śarīrādeḥ prāk tadasambhave dehānutpattau (243) sarvadānutpatteḥ /<BR>
śarīrājanyatvavaccānityaprayatnājanyatvamiti saṅkṣepaḥ /<BR>
[ku.5.615] tarkābhāsatayānyeṣāṃ tarkāśuddhiradūṣaṇam /<BR>
anukūlastu tarko 'tra kāryalopo vibhūṣaṇam //3  //<BR>
kāraka(244)vyāpāravigam.e hi kāryānutpattiprasaṅgaḥ, cetanācetanavyāpārayorhetuphalabhāvāvadhāraṇāt, kāraṇāntarābhāva iva kartrabhāve kāryānutpattiprasaṅgaḥ, karturapikāraṇatvāt /<BR>
[ku.5.616] yastvāha- pratyakṣānupalambhābhyāṃ tadutpattiniścayo dṛśyayoreva, na tvadṛśyayoḥ /<BR>
pratyakṣasyānupalambhasya ca tāvanmātravidhiniṣedhasamarthatvāt dhūmāgnivat, kampamārutavacca /<BR>
nahi dhūmaḥ kāryo 'nalasyeti udaryasyāpi, na hi śākhākampo mātariśvana iti stimitasyāpi syāt /<BR>
kintu bhaumaspṛśyayoreva /<BR>
tathehāpi śarīravata eva kāraṇatvamavagantumucitam, nānyasyeti- tadasat- pratyakṣānupalambhau hi dṛśyaviṣayāvupāyastadutpattiniścaye; na tu dṛśyataiva tatropeyā; kinnāma (245) dṛśyāśritaṃ sāmānyadvayam /<BR>
tadālīḍhasya hi tadutpattiniścaye dṛśyamadṛśyaṃ vā sarvameva tajjātīyaṃ tadutpattimattayā niścitaṃ bhavati, yathā sparśarūparasagandhānāmuttarottaranimittatāyāṃ tava; asmākañcātīndriyasamavāyādisiddhau /<BR>
nacedevam, udāhṛtayoḥ (246) eva dahanapavanayoḥ; ālokarūpavatostadutpattiniścaye, kathanālokanirastarūpayoḥ siddhiḥ? yat udaryastimitasādhāraṇī siddhiḥsyāditi- tadbhavedapyevam, yadi śarīrādikaṃ vinā kāryamiva, bhaumaṃ sparśavadvegavantañca vinā agnimātrāt pavanamātrādvā dhūmakampau syātām /<BR>
na tvevam /<BR>
na caivaṃ cetanavyabhicāro 'pi śakyābhidhāna ityalaṃ bālapralāpānāṃ samādhānaiḥ /<BR>
[ku.5.617] tadutpatterasiddhāvapi tattadupādhividhūnanena svābhāvikatvasthitau- yadi kartāramatipatya kāryaṃ syāt, svabhāvamevātipatediti kāryavilopaprasaṅga iti /<BR>
etacca sarvamātmatattvaviveke nipuṇataramupapāditamiti neha pratanyate /<BR>
evañca siddhe pratibandhe na pratibandyādeḥ pratibandyādeḥ kṣudropadravasyāvakāśaḥ /<BR>
pratibandhasiddhāviṣṭāpādanāt, tadasiddhau tata eva tatsiddheḥ aprasaṅgāditi /<BR>
nanu tasya sarvadā sarvatrāviśeṣe kāryasya sarvadotpattiprasaṅga iti nirapekṣeśvarapakṣe doṣaḥ, sāpekṣe upekṣaṇīya evāstviti bālasya pradīpakalikākrīḍayaiva nagaradāhaḥ- tanna- sthemabhājo jagata evākāraṇatvaprasaṅgāt /<BR>
omiti bruvataḥsaugatasya dattam (247) uttaraṃ prāk /<BR>
[ku.5.618] "ārṣaṃ dharmopadeśañca vedaśāstrāvirodhinā /<BR>
yastarkeṇānusandhatte sa dharmaṃ veda netaraḥ //<BR>
(manu.12.106) tamimamarthamāgamaḥsaṃvadati, visaṃvadati tu pareṣāṃ vicāram- "viśvataścakṣuruta viśvatomukho viśvatobāhuruta viśvataspāt /<BR>
saṃ bāhubhyāṃ dhamati saṃ patatrairdyāvābhūmī janayan deva ekaḥ"  //<BR>
atr.a prathamena sarvajñatvam, cakṣuṣā dṛṣṭerupalakṣaṇāt /<BR>
dvitīyena sarvavaktṛtvam, mukhena vāgupalakṣaṇāt /<BR>
tṛtīyena sarvasahakāritvam, bāhunā sahakāritvo(mattvo?)palakṣaṇāt /<BR>
caturthena vyāpakatvam, padā vyāpterupalakṣaṇāt /<BR>
pañcamena dharmādharmalakṣaṇapradhānakāraṇatvam; tau hi lokayātrāvahanād bāhū /<BR>
ṣaṣṭhena paramāṇurūpapradhānādhiṣṭheyatvam; te hi gatiśīlatvātpatatravyapadeśāḥ, patantīti /<BR>
sandhamati sañjanayanniti ca vyavahitopasargasambandhaḥ; tena saṃyojayati samutpādayannityarthaḥ /<BR>
dyāvā ityūrdhvasaptalokopalakṣaṇaṃ bhūmītyadhastāt, eka ityanāditeti /<BR>
smṛtirapi- "ahaṃ sarvasya prabhavo mattaḥsarvaṃ pravartate" (gītā.10.8) ityādiḥ /<BR>
etena brahmādipratipādakā āgamā boddhavyāḥ /<BR>
[ku.5.619] āyojanāt khalvapi- svātantrye jaḍatāhānirnādṛṣṭaṃ dṛṣṭaghātakam /<BR>
hetvabhāve phalābhāvo viśeṣastu viśeṣavān //4 //<BR>
paramāṇvādayo (248) hi cetanā'yojitāḥ pravartante acetanatvāt vāsyādivat /<BR>
anyathā kāraṇaṃ vinā kāryānutpattiprasaṅgaḥ; acetanakriyāyāścetanādhiṣṭhānakāryatvāvadhāraṇāt /<BR>
[ku.5.620] kriyāviśeṣaviśrānto 'yamarthaḥ, na tu tanmātragocaraḥ /<BR>
ceṣṭā hi cetanādhiṣṭhānamapekṣata iti cet- atha keyaṃ ceṣṭā nāma? yadi prayatnavadātmasaṃyogāsamavāyikāraṇikā kriyā, prayatnamātrakāraṇiketi vā vivakṣitam- tanna- tasyaiva tatrānupādhitvāt /<BR>
atha hitāhitaprāptiparihāraphalatvaṃ tattvam- tanna- viṣabhakṣaṇodbandhanādyavyāpanāt /<BR>
iṣṭāniṣṭaprāptiparihāraphalatvamiti cet- kartāraṃ prati, anyaṃ vā? ubhayathāpi paramāṇvādikriyāsādhāraṇyādaviśeṣaḥ /<BR>
bhrāntasamīhāyā atathābhūtāyā api cetanavyāpārāpekṣaṇācca /<BR>
śarīrasamavāyikriyātvaṃ taditi cenna- mṛtaśarīrakriyāyā api cetanapūrvakatvaprasakteḥ /<BR>
jīvata iti cenna- netraspandādeścetanādhiṣṭhānābhyupagamaprasaṅgāt /<BR>
sparśavaddravyāntarāprayoge satīti cenna- jvalanapavanādau tathābhāvābhyupagamāpatteḥ /<BR>
śarīrasya sparśavaddravyāntarāprayuktasyeti cenna- ceṣṭayaiva śarīrasyalakṣyamāṇatvāt /<BR>
[ku.5.621] sāmānyaviśeṣaśceṣṭātvam, yata unnīyate prayatnapūrvikeyaṃ kriyeti cenna- kriyāmātreṇaiva tadunnayanāt /<BR>
bhoktṛbuddhimatpūrvakatvaṃ yata iti cet- tarhi tadviśrāntatvameva tasya /<BR>
nacaitāvataiva kriyāmātraṃ prayatnacetanamātrasya cetanādhiṣṭhānena vyāptirapasāryate /<BR>
viśeṣasya viśeṣaṃ prati prayojakatayā sāmānyavyāptiṃ pratyavirodhakatvāt /<BR>
anyathā sarvasāmānyavyāpterucchedādityuktam /<BR>
etenāśarīratvādinā satpratipakṣatvamapāstam /<BR>
[ku.5.622] atrāpyāgamasaṃvādaḥ- "yadā sa devo jāgarti tadedaṃ ceṣṭate jagat /<BR>
yadā svapiti śāntātmā tadā sarvaṃ nimīlati" //<BR>
"ajño janturanīśo 'yamātmanaḥsukhaduḥkhayoḥ /<BR>
īśvaraprerito gacchet svargaṃ vā śvabhrameva vā"  //<BR>
"mayādhyakṣeṇ.a prakṛtiḥ sūyate sacarācaram /<BR>
(gī.9-10) tapāmyahamahaṃ varṣaṃ nigṛṇhāmyutsṛjāmi ca" //<BR>
(gī.9-19) ityādi /<BR>
atra jāgarasvāpau sahakārilābhālābhau /<BR>
īśvarapreraṇāyāmajñatvamaprayatamānatvañca hetū darśitau paramāṇvādisādhāraṇau /<BR>
svargaśvabhre ca iṣṭāniṣṭopalakṣaṇe /<BR>
etadeva sarvādhiṣṭhānamuttaratra vibhāvyate, mayetyādinā /<BR>
na kevalaṃ preraṇāyāmahamadhiṣṭhātā, apitu pratirodhe 'pi /<BR>
yo hi yatra prabhavati, sa tasya preraṇāvat dhāraṇe 'pi samarthaḥ, yathār'vācīraḥśarīraprāṇapreraṇadhāraṇayoriti darśitam, tapāmītyādinā /<BR>
[ku.5.623] dhṛteḥ khalvapi /<BR>
kṣityādi brahmāṇḍaparyantaṃ hi jagat sākṣāt paramparayā vā vidhārakaprayatnādhiṣṭhitaṃ gurutve satyapatanadharmakatvāt viyati vihaṅgamaśarīravat tatsaṃyuktadravyavacca /<BR>
etenendrāgniyamādilokapālapratipādakā apyāgamā vyākhyātāḥ /<BR>
sarvāveśanibandhanaśca sarvatādātmyavyavahāraḥ, ātmaivedaṃ sarvamiti; yathaika eva māyāvī, "aśvo varāho vyāghro vānaraḥ kinnaro bhikṣustāpaso vipra" ityādiḥ /<BR>
adṛṣṭādeva tadupapatteranyathāsidhdhamidamiti cet- (na?) tadbhāvepi prayatnānvayavyatirekānuvidhānena tasyāpi sthitiṃ prati kāraṇatvāt /<BR>
kāraṇaikadeśasya ca kāraṇāntaraṃ pratyanupādhitvāt /<BR>
upādhitve vā sarveṣāmakāraṇatvaprasaṅgāt /<BR>
śarīrasthitirevam, na tvanyasthitiriti cenna- prāṇendriyayoḥ sthiteravyāpanāt /<BR>
prāṅnyāyenāpāstatvācca /<BR>
[ku.5.624] atrāpyāgamaḥ, "etasya vā akṣarasya praśāsane gārgi dyāvāpṛthivyau vidhṛte tiṣṭhataḥ" /<BR>
(bṛ.u.5-8-8) iti /<BR>
praśāsanaṃ daṇḍabhūtaḥ prayatnaḥ /<BR>
"uttamaḥ puruṣastvanyaḥ paramātmetyudāhṛtaḥ /<BR>
yo lokatrayamāviśya vibhartyavyaya īśvaraḥ" /<BR>
(gī.15-17) iti smṛtiḥ /<BR>
atrottamatvamasaṃsāritvaṃ sarvajñatvādi ca /<BR>
paramatvaṃ sarvopāsyatā /<BR>
lokatrayamiti<BR>
 sarvopalakṣaṇam /<BR>
āveśo jñānacikīrṣāprayatnavataḥsaṃyogaḥ /<BR>
bharaṇaṃ dhāraṇam /<BR>
avyayatvamāgantukaviśeṣaguṇaśūnyatvam /<BR>
aiśvaryaṃ saṅkalpāpratighāta iti /<BR>
etena kūrmādiviṣayā apyāgamā vyākhyātāḥ /<BR>
[ku.5.625] saṃharaṇāt khalvapi /<BR>
brahmāṇḍādi dvyaṇukaparyantaṃ jagat prayatnavadvināśyaṃ vināśyatvāt pāṭyamānapaṭavat /<BR>
atrāpyāgamaḥ- "eṣa sarvāṇi bhūtāni svābhivyāpya mūrtibhiḥ /<BR>
janmavṛddhikṣayairnityaṃ sambhrāmayati cakravat"  //<BR>
"sarvabhūtān.i kaunteya prakṛtiṃ yānti māmikām /<BR>
kalpakṣaye punastāni kalpādau visṛjāmyaham" //<BR>
(gī. 9-7) ityādiḥ /<BR>
etena raudramaṃśaṃ pratipādayantopyāgamā vyākhyātāḥ /<BR>
[ku.5.626] padāt khalvapi- kāryatvānnirūpādhitvamevaṃ dhṛtivināśayoḥ /<BR>
vicchedena padasyāpi pratyayādeśca pūrvavat //5  //<BR>
padaśabdenātr.a padyate gamyate vyavahārāṅgamartho 'neneti vṛddhavyavahāra evocyate /<BR>
ato 'pīśvarasiddhiḥ /<BR>
tathāhi - yadetat paṭādinirmāṇanaipuṇyaṃ kuvindādīnām, vāgvyavahāraśca vyaktavācām, lipitatkramavyavahāraśca bālānām, sa sarvaḥsvatantrapuruṣaviśrāntaḥ vyavahāratvāt nipuṇataraśilpinirmitāpūrvaghaṭaghaṭanānaipuṇyavat, caitramaitrādipadavat, patrākṣaravat, pāṇinīyavarṇanirdeśakramavacceti /<BR>
[ku.5.627] ādimān vyavahāra evam, ayantvanīdiranyathāpi bhaviṣyatīticenna- tadasiddheḥ /<BR>
ādimattāmeva sādhayitumayamārambhaḥ /<BR>
na caivaṃ saṃsārasyānāditvabhaṅgaprasaṅgaḥ, tathāpi tasyāvirodhāt /<BR>
na hi- caitrādivyavahāro 'yamādimāniti bhavasyāpyanāditā nāsti, tadanāditve vā na caitrādipadavyavahāropyādimāniti /<BR>
astvarvāgdarśī kaścidevātra mūlamiti cenna- tenāśakyatvāt /<BR>
kalpādāvādarśābhāsasyāpyasiddheḥ /<BR>
sādhitau ca sargapralayau /<BR>
nanu vyavahārayitṛvṛddhaḥśarīrī samadhigataḥ,naceśvarastathā /<BR>
tatkathamevaṃ syāt- na- śarīrānvayavyatirekānuvidhāyini kārye tasyāpitadvattvāt /<BR>
gṛṇhāti hi īśvaropi kāryavaśāccharīramantarāntarā; darśayati ca vibhūtimiti /<BR>
atrāpyāgamaḥ- pitāhamasya jagato mātā dhātā pitāmahaḥ //<BR>
(gī.9-17) tathā- yadi hyayaṃ na varteyaṃ (ya?) jātu karmaṇyatandritaḥ /<BR>
mama vartmānuvartante manuṣyāḥ pārtha sarvaśaḥ //<BR>
utsīdeyurime lokā na kuryāṃ karma cedaham /<BR>
iti /<BR>
(gī.3-23,24) etena,"namaḥ kulālebhyaḥ karmārebhya" ityādi yajūṃṣi boddhavyāni /<BR>
[ku.5.628] pratyayo 'pi (yādapi?) /<BR>
pratyayaśabdenātra samāśvāsaviṣayaprāmāṇyamucyate /<BR>
tathāca prayogaḥ-(249) āgamasampradāyo 'yaṃ kāraṇaguṇapūrvakaḥ pramāṇatvāt pratyakṣādivat /<BR>
nahi prāmāṇyapratyayaṃ vinā kvacit samāśvāsaḥ /<BR>
nacāsiddhasya prāmāṇyasya pratītiḥ /<BR>
na ca svataḥ pramāṇyamityāveditam /<BR>
na ca nedaṃ pramāṇam, mahājanaparigrahādityuktam /<BR>
na cāsarvajño dharmādharmayoḥsvātantryeṇa prabhavati /<BR>
nacāsarvajñasya guṇavatteti niḥśaṅkametat /<BR>
[ku.5.629] śruteḥ khalvapi /<BR>
tathāhi- sarvajñapraṇītā (250) vedāḥ vedatvāt /<BR>
yat punarna sarvajñapraṇītam, nāsau vedo yathetaravākyam /<BR>
nanu kimidaṃ vedatvaṃ nāma? vākyatvasyādṛṣṭaviṣayavākyatvasya ca viruddhatvāt /<BR>
adṛṣṭaviṣayapramāṇavākyatvasya cāsiddheḥ,manvādi vākye gatatvena virodhācceticenna- anupalabhyamānamūlāntaratve sati mahājanaparigṛhītavākyatvasya tattvāt /<BR>
na hyaramadādīnāṃ pratyakṣādi mūlam /<BR>
nāpi bhramavipralipse, mahājanaparigrahādityuktam /<BR>
nāpi paramparaiva mūlam, mahāpralaye vicchedādityuktam /<BR>
[ku.5.630] anvayato vā /<BR>
vedavākyāni pauruṣeyāṇi vākyatvādasmadādivākyavat /<BR>
asmaryamāṇakartṛkatvānnaivamiti cenna- asiddheḥ /<BR>
"anantarañca vaktrebhyo vedāstasya viniḥsṛtāḥ" /<BR>
"pratimanvantarañcaiṣā śrutiranyā vidhīyate" /<BR>
"vedāntakṛdvedavideva cāham" iti smṛteḥ /<BR>
"tasmādyajñāt sarvahutaḥ ṛcaḥsāmāni jajñire" ityādiśrutipāṭhaka(251)smṛteśca /<BR>
arthavādamātramidamiticenna- kartasmaraṇasya sarvatrāvidhyarthatvāt /<BR>
tathācāsmaraṇe kālidāsāderasmaraṇāt /<BR>
evañca kumārasambhavāderakartṛkatvaprasaṅgaḥ; anaikāntikatvaṃ vā hetoḥ /<BR>
[ku.5.631] pramāṇāntarāgocarārthatvāsatsatpratipakṣatvamiti cenna- praṇetāraṃ pratyasiddheḥ; anyaṃ pratyanaikāntikatvāt /<BR>
ākasmikasmitabījasukhānusmṛteḥ kāraṇa(252)viśeṣasyānyaṃ prati pramāṇāntarāgocarasyāpi tenaiva vaktrā pratipādyamānatvāt /<BR>
[ku.5.632] vaktaiva prakṛte na sambhavati, hetvabhāve phalābhāvāt /<BR>
cakṣurādīnāṃ tatrāsāmarthyāt asmadādīndriyavat /<BR>
manaso bahirasvātantryāt- na- cetanasya jñānasyendriyasya manaso vā pakṣīkaraṇe āśrayāsiddheḥ prāgeva prapañcanāt /<BR>
nityanirākaraṇe cāsāmarthyāt /<BR>
paramāṇvādayo na kasyacit pratyakṣāḥ tatsāmagrīrahitatvāditi cenna- draṣṭāraṃ pratyasiddheḥ; anyaṃ prati siddhasādhanāt /<BR>
[ku.5.633] tathāpi vākyatvaṃ na pramāṇam; aprayojakatvāt;<BR>
 pramāṇāntaragocarārthatvaprayuktaṃ tatra pauruṣeyatvam, na tu vākyatvaprayuktam- na- sugatādyāgamānāmapauruṣeyatvaprasaṅgāt /<BR>
pramāṇavākyasya sata iti cenna- praṇetṛpramāṇāntaragocarārthatvasya sādhyānupravośāt; svatantrapuruṣapraṇītatvaṃ hi pauruṣeyatvam; arthapratītyekaviṣayau hi vivakṣāprayatnau svātantryam /<BR>
manvādivākyasyāpauruṣeyatvaprasaṅgācca; tadarthasya śabdetarapramāṇāgocaratvāt /<BR>
prayujyamānavākyetaragocarārthatvamātramiti cenna- tasya vede 'pi satvāt; ekasyāpyarthasya śākhābhedena bahubhirvākyaiḥ pratipādanāt /<BR>
astvevam, na tu teṣā mithomūlamūlibhāva iti cenna- uktottaratvāt /<BR>
[ku.5.634] saṅkhyāviśeṣātkhalvapi /<BR>
dvyaṇukatryaṇuke tāvat paramāṇavatī dravyatvāt /<BR>
tacca parimāṇaṃ kāryaṃ kāryaguṇatvāt /<BR>
na ca tasya paramāṇuparimāṇaṃ dvyaṇukaparimāṇaṃ vā kāraṇam; nityaparimāṇatvāt; aṇuparimāṇatvācca /<BR>
anyathā anāśrayakāryotpattiprasaṅgāt, dvyaṇukasya mahattvaprasaṅgācca; tryaṇukavadaṇvārabhyatvāviśeṣāt, tatra kāraṇabahutvena mahattve aṇuparimāṇasyānārambhakatvasthiteḥ /<BR>
aṇutvameva mahadārambhe viśeṣa ityapi na yuktam; mahato mahadanārambhaprasaṅgāt; aṇutvamahattvayorviruddhatayā ekajātīyakāryānārambhakatvaprasaṅgāt /<BR>
bahubhirapiparamāṇubhirdvābhyāmapi dvyaṇukābhyāmārambhaprasaṅgācca /<BR>
evaṃ sati ko doṣa iti cet- paramāṇukāryasya mahattvaprasaṅgaḥ; kāraṇabahutvasya taddhetutvāt /<BR>
anyathā dvābhyāṃ tribhiścaturbhirityaniyamenāpyaṇvārambhe tadvaiyarthyaprasaṅgāt /<BR>
aṇuna eva tāratamyābhyupagamastu saṅkhyāmavadhīrya na syāt /<BR>
astu mahadārambha eva tribhiriti cenna- mahataḥ kāryasya kāryadravyārambhatvaniyamāt /<BR>
tathāpi vā tāratamye saṅkhyaiva prayojiketi /<BR>
na ca pracayo 'pekṣaṇīyaḥ, avayavasaṃyogasyābhāvāt /<BR>
tasmāt parimāṇapracayau mahata evārambhakāviti sthitiḥ /<BR>
[ku.5.635] ato 'nekasaṅkhyā pariśiṣyate /<BR>
sā apekṣābuddhijanyā anekasaṅkhyātvāt /<BR>
na cāsmadādīnāmapekṣābuddhiḥ paramāṇuṣu sambhavati /<BR>
tad yasyāsau sa sarvajñaḥ /<BR>
anyathā apekṣābuddherabhāvāt saṅkhyānutpattau tadgataparimāṇānutpāde 'parimitasya dravyasyānārambhakatvāttryaṇukānutpattau viśvānutpattiprasaṅgaḥ /<BR>
asmādādīnāmevā'numānikyapekṣābuddhirastviti cenna- itaretarāśrayaprasaṅgāt /<BR>
jāte hi sthūlakārye tena paramāṇvādyanumānam, tasmin sati dvyaṇukādikrameṇa sthūlotpattiḥ /<BR>
astvadṛṣṭādeva parimāṇam, kṛtamapekṣābuddhyeti cenna- astu tata eva sarvam, kiṃ dṛṣṭakāraṇenetyāderasamādheyatvaprasaṅgāditi /<BR>
[ku.5.636] athavā kāryetyādikamanyathā vyakhyāyate /<BR>
uddeśa (253) eva tātparyaṃ vyākhyā viśvadṛśaḥsatī /<BR>
īśvarādipadaṃ sārthaṃ lokavṛttānusārataḥ //6 //<BR>
āmnāyasya hi bhāvyārthasya kārye puruṣapravṛttinivṛttī /<BR>
bhūtārthasya tu yadyapi nāhatya pravartakatvaṃ nivartakatvaṃ vā, tathāpi tātparyatastatraiva prāmāṇyam /<BR>
tathāhi- vidhiśaktirevāvasīdantī stutyādibhiruttabhyate /<BR>
praśaste hi sarvaḥ pravartate, ninditācca nivartate iti sthitiḥ /<BR>
[ku.5.637] tatra padaśaktistāvadabhidhā; tadbalāyātaḥ padārthaḥ /<BR>
ākāṅkṣādimattve sati cānvayaśaktiḥ padānāṃ padārthānāṃ vā vākyam; tadbalāyāto vākyārthaḥ /<BR>
tātparyārthastu cintyate /<BR>
tadeva paraṃ sādhyaṃ pratipādyaṃ prayojanamuddeśyaṃ vā yasya, tadidaṃ tatparam /<BR>
tasya bhāvastattvam /<BR>
tad yadviṣayam, sa tātparyārtha iti syāt /<BR>
[ku.5.638] tatra na prathamaḥ, pramāṇenārthasya karmaṇo 'sādhyatvāt /<BR>
phalasya ca tatpratipattito 'nyasyābhāvāt /<BR>
praśastaninditasvārthapratipādanadvāreṇa pravṛttinivṛttirūpaṃ sādhyaṃ paramucyate iti cenna- gaṅgāyāṃ ghoṣa ityatra tīrasyāpravṛttinivṛttirūpasyāsādhyasyāpi paratvāt /<BR>
tīraviṣaye pravṛttinivṛttī sādhye iti tīrasyāpi paratvamiti cenna- svarūpākhyānamātreṇāpi paryavasānāt /<BR>
[ku.5.639] na dvitīyaḥ,padavākyayoḥ padārthatatsaṃsargau vihāya pratipādyāntarābhāvāt /<BR>
padaśaktisaṃsargaśaktī vinā svārthāvinābhāvena pratipādyaṃ paramucyate ityapi na sāmapratam- na hi yad yacchabdārthāvinābhūtaṃ tatra tatra tātparyaṃ śabdasya; ati prasaṅgāt /<BR>
tadā hi gaṅgāyāṃ jalamityādyapi tīraparaṃ syāt; avinābhāvasya tādavasthyāt /<BR>
mukhye bādhake sati tattathā syāditi cet- na- tasminnasatyapi bhāvāt /<BR>
tad yathā- "gaccha gacchasi cet kānta panthānaḥsantu te śivāḥ /<BR>
mamāpi janma tatraiva bhūyād yatra gato bhavān" iti mukhyārthābādhane 'pi vāraṇe tātparyam /<BR>
na ca paraṃ vyāpakameva, avyāpake 'pi tātparyadarśanāt /<BR>
tad yathā, mañcāḥ krośantīti puruṣe tātparyam /<BR>
na ca mañcapuruṣayoravinābhāvaḥ, nāpi puruṣakrośanayoḥ /<BR>
[ku.5.640] nāpi tṛtīyaḥ /<BR>
taddhi pratipādyāpekṣitam, pratipādakāpekṣitaṃ vā syāt /<BR>
nādyaḥ; śabdaprāmāṇyasyātadadhīnatvāt /<BR>
tathātve vātiprasaṅgāt /<BR>
yasya yadapekṣitam,<BR>
 taṃ prati tasya paratvaprasaṅgāt /<BR>
tadarthasādhyatvenāpekṣāniyama iti cenna- kāryajñāpyabhedena sādhyasya bahuvidhatve bhinnatātparyatayā vākyabhedaprasaṅgāt /<BR>
dhūmasya hi pradeśaśyāmalatāmaśakanivṛttyādyanekaṃ kāryam; ārdendhanadahanādyanekaṃ jñāpyam /<BR>
tathāceha pradeśe dhūmodgama ityabhihite tātparyataḥ ko vākyārtho bhavet; cetanāpekṣāyāniyantumaśakyatvāt /<BR>
nāpi pratipādakopekṣitam, vede tadabhāvāt /<BR>
[ku.5.641] caturthastu syāt /<BR>
yaduddeśena yaḥśabdaḥ pravṛttaḥ sa tatparaḥ /<BR>
tathaiva lokavyutpatteḥ /<BR>
tathāhi- praśaṃsāvākyamupādānamuddiśya loke prayujyate /<BR>
tadupādānaparam /<BR>
nindāvākyaṃ hānamuddiśya prayujyate tat hānaparam /<BR>
evamanyatrāpi svayamūhanīyam /<BR>
tasmāllokānusāreṇa vede 'pyevaṃ svīkāraṇīyam; anyathā arthavādānāṃ sarvathaivānarthakyaprasaṅgāt /<BR>
sa coddeśo vyavasāyo 'dhikāro 'bhiprāyo bhāva āśaya ityanarthāntaramiti tadādhārapraṇetṛpuruṣadhaureyasiddhiḥ /<BR>
tathā ca prayogaḥ- vaidikāni praśaṃsāvākyāni upādānābhiprāyapūrvakāṇi praśaṃsāvākyatvāt pariṇatisurasamāmraphalamityādilokavākyavaditi /<BR>
evaṃ nindāvākyāni hānābhiprāyapūrvakāṇi nindāvākyatvāt pariṇativirasaṃ panasaphalamityādivākyavat /<BR>
anyathā nirarthakatvaprasaṅgaśca vipakṣe bādhakamuktam /<BR>
[ku.5.642] apica no cedevam, śrutārthāpattirapi hīyeta /<BR>
siddho hyarthaḥ pramāṇaviṣayaḥ, na tu tenaiva kartavyaḥ /<BR>
na ca pīno devadatto divā na bhuṅkte ityatra rātrau bhuṅkta iti vākyaśeṣo 'sti; anupalambhabādhitatvāt; utpattyabhivyaktisāmagrītālvādi vyāpāravirahāt; ayogyasyāśaṅkitumapyaśakyatvāt /<BR>
tasmādabhiprāyastha eva pariśiṣyate, gatyantarābhāvāt /<BR>
sa cedvede nāsti, nāsti śrutārthāpattiriti tadvyutpādanānarthakyaprasaṅgaḥ /<BR>
tasmāt kāryāttātparyādapyunnīyate, asti praṇeteti /<BR>
[ku.5.643] ayojanāt khalvapi /<BR>
nahi vedādavyakhyātāt kaścidarthamadhigacchati /<BR>
na caikadeśadarśino vyākhyānamādaraṇīyam; "paurvāparyāparāmṛṣṭaḥ śabdo 'nyāṃ kurute matim" iti nyāyenānāśvāsāt /<BR>
tricaturapadakādapi vākyādekadeśaśrāviṇo 'nyathārthapratyayaḥ syāt, kimutātīndriyādantarāntarāvākyasambhedaduradhigamāt /<BR>
tataḥsakalavedavedārthadarśī kaścidevābhyupeyaḥ, anyathāndhaparamparāprasaṅgāt /<BR>
sa ca śrutādhītāvadhṛtasmṛtasāṅgopāṅgavedārthastadviparīto vā na sarvajñādanyaḥ sambhavati /<BR>
kohyapratyakṣīkṛtaviśvatadanuṣṭhānaḥ, etāvānevāyamāmnāya iti niścinuyāt /<BR>
kaścārvāgdṛk niḥśeṣāḥ śratīrgranthator'thatovādhīyīta, adhyāpayedvā /<BR>
atrāpi prayogaḥ- vedāḥ kadācit sarvavedārthavidvyākhyātāḥ, anuṣṭhātṛ(254)maticalane 'pi niścalārthānuṣṭhānatvāt /<BR>
yadevaṃ tatsarvaṃ tadarthavidvyākhyātam, yathā manvādisaṃhiteti /<BR>
anyathātvanāśvāsenāvyavasthānādananuṣṭhānamavyavasthā vā bhavedanādeśikatvāt (255) /<BR>
anuṣṭhātāra evādeṣṭāra iti cenna- teṣāmaniyatabodhatvāt /<BR>
vedavadvedārthānuṣṭhānamapyanādīti cenna- taddhi svatantraṃ vā vedārthabodhatantraṃ vā /<BR>
ādye nirmūlatvaprasaṅgaḥ /<BR>
dvitīye tvaniyamāpattiḥ /<BR>
nahyasarvajñāviśeṣe pūrveṣāṃ tadavabodhaḥ pramāṇam, na tvidānīntanānāmiti niyāmakamasti /<BR>
[ku.5.644] padāt khalvupi /<BR>
śrūyate hi praṇaveśvareśānādipadam /<BR>
tacca sārthakam /<BR>
avigānena śrutismṛtītihāseṣu prayujyamānatvāt ghaṭādipadavaditi sānāsyataḥ siddheḥ, ko 'syārthaḥ iti vyutpatsorvimarśe sati nirṇayaḥ, svargādipadavat, "uttamaḥ puruṣastvanyaḥ paramātmetyudāhṛtaḥ /<BR>
yo lokatrayamāviśya bibharttyavyaya īśvaraḥ" ityarthavādāt, yavavarāhādivadvākyaśeṣādvā /<BR>
tad yathā īśvarapraṇidhānamupakramya śrūyate- sarvajñatā tṛptiranādibodhaḥ svatantratā nityamaluptaśaktiḥ /<BR>
anantaśaktiśca vibhorvidhijñāḥ ṣaḍāhuraṅgāni maheśvarasya" iti /<BR>
evambhūtor'thaḥ pramāṇabādhita iti cenna- prāgeva pratiṣedhāt /<BR>
tathāpi na tatra pramāṇamastīti cet- svarge astīti kā śraddhā? nahyuktaviśeṣaṇe sukhe kiñcit pramāṇamastyasmadādīnām /<BR>
yājñikapravṛttyanyathānupapatyā tathaiva tadityavadhāryate iti cenna- itaretarāśrayaprasaṅgāt /<BR>
avadhṛte hi svargarūpe tatra pravṛttiḥ pravṛttyanyathānupapattyā ca tadavadhāraṇamiti /<BR>
pūrvavṛddhapravṛttyā tadavadhāraṇe 'yamadoṣa iti cenna- andhaparamparāprasaṅgāt /<BR>
viśiṣṭādṛṣṭavaśāt kadācit kasyacidevaṃ vidhamapi sukhaṃ syāditi nāsti virodhaḥ; tanniṣedhe pramāṇābhāvāditi cet- tulyamitaratrāpi /<BR>
atrāpi prayogaḥ- yaḥśabdo yatra vṛddhairasati vṛttyantare pyujyate sa tasya vācakaḥ, yathā svargaśabdaḥ sukhaviśeṣe prayujyamānastasya vācakaḥ /<BR>
prayujyate cāyaṃ jagatkartarīti /<BR>
anyathā nirarthakatvaprasaṅge sārthakapadakadambasamabhivyāhārānupapattiriti /<BR>
etena rudropendramahendrādidevatāviśeṣavācakā<BR>
 vyākhyātāḥ /<BR>
apica asmatpadaṃ lokavadvede 'pi prayujyate /<BR>
tasya ca loke nācetaneṣvanyatamadarthaḥ, tatra sarvathaivāprayogāt /<BR>
nāpyātmamātramarthaḥ; parātmanyapi prayogaprasaṅgāt /<BR>
apitu yastaṃ svātantryeṇoccārayati, tamevāha; tathaivānvayavyatirekābhyāmavasāyāt /<BR>
tato lokavyutpattimanatikramya vede 'pyanena svaprayoktaiva vaktavyaḥ /<BR>
anyathāprayogaprasaṅgāt /<BR>
na ca yo yadoccārayati vaidikamahaṃ śabdam, sa eva tadā tasyārtha iti yuktam /<BR>
tathāsati māmupāsītetyādau sa evopāsyaḥsyāt /<BR>
ahaṃ sarvasyaprabhavo mattaḥ sarvaṃ pravartate, ityupādhyāyaśiṣyaparamparaivātmanyaiśvaryaṃ samadhigacchet /<BR>
tathācopāsanāṃ pratyunmattakeliḥsyāt /<BR>
lokavyavahāraścocchidyeta /<BR>
tasmannānuvaktāsya vācyaḥ, api tu vaktaiveti sthite prayujyate vede asmacchabdaḥ svaprayoktṛvacanaḥ asmacchabdatvāllokavaditi /<BR>
evamanye 'pi yaḥ kaḥ sa ityādi śabdā draṣṭavyāḥ, teṣāṃ buddhyupakramapraśnaparāmarśādyupahitamaryādatvāt; tasya ca vaktṛdharmatvāt /<BR>
buddhyapakramo hi prakṛtatvam, jijñāsā'viṣkaraṇañca praśnaḥ, pratisandhānañca parāmarśa iti /<BR>
evañca saṃśayādivācaka apyunneyāḥ /<BR>
na ca jijñāsāsaṃśayādayaḥ sarvajñe pratiṣiddhā iti yuktam /<BR>
śiṣyapratibodhanāyāhāryatvenāvirodhāt /<BR>
ko dharmaḥ kathaṃ lakṣaṇaka ityādibhāṣyavaditi /<BR>
etena dhigaho bata hantetyādayo nipātā vyākhyātāḥ /<BR>
[ku.5.645] pratyayādapi /<BR>
liṅgādipratyayā hi puruṣadhaureyaniyogārthā bhavantastaṃ prati pādayanti /<BR>
tathāhi- pravṛttiḥ kṛtirevātra, sā cecchato, yataśca sā /<BR>
tajjñānam, viṣayastasya vidhistajjñāpako 'thavā //7 //<BR>
[ku.5.646] pravṛttiḥ khalu vidhikāryā satī na tāvatkāyaparispandamātram, ātmā jñātavya ityādyavyāpanāt /<BR>
nāpīcchāmātram tata eva phalasiddhau karmānārambhaprasaṅgāt /<BR>
tataḥ prayatnaḥ pariśiṣyate /<BR>
ātmajñānabhūtadayādāvapi tasyāḥ (sya?) bhāvāt /<BR>
taduktam, "pravṛttirāramabhaḥ" iti /<BR>
[ku.5.647] seyaṃ pravṛttiryataḥsattāmātrāvasthitād, nāsau vidhiḥ; tatra śāstravaiyarthyāt /<BR>
apratītādeva kutaścit pravṛttisiddhau tatpratyāyanārthaṃ tadabhyarthanābhāvāt /<BR>
na ca pravṛttihetujananārthaṃ tadupayogaḥ; pravṛttihetoricchāyā jñānayonitvāt jñānamanutpādyatadutpādanasyāśakyatvāt tasya ca nirālambanasyānutpatteḥ; apravartakatvācca, niyāmakābhāvāt /<BR>
tasmād yasya jñānaṃ prayatnajananīmicchāṃ prasūte, sorthaviśeṣastajjñāpako vār'thaviśeṣo vidhiḥ preraṇā pravartanā niyuktirniyoga upadeśa ityanarthāntaramiti sthite vicāryate- sa hi kartṛdharmo vā syāt, karmadharmo vā, karaṇadharmo vā niyoktṛdharmo veti /<BR>
na prathamaḥ-[ku.5.648] iṣṭahāneraniṣṭāpterapravṛttervirodhataḥ /<BR>
asattvāt pratyayatyāgāt kartṛdharmo na saṅkarāt //8 //<BR>
sa hi na spanda eva; ātmānamanupaśyedityādyavyāpteḥ; grāmaṃ gacchatītyādāvativyāpteśca /<BR>
nāpi tatkāraṇaṃ prayatnaḥ; tasya sarvākhyātasādhāraṇatvāt /<BR>
[ku.5.649] nanu na sarvatra prayatna eva pratyayārthaḥ; karotītyādau prakṛtyarthātirekiṇastasyābhāvāt /<BR>
saṅkhyāmātrābhidhānena pratyayasya caritārthatvāt /<BR>
tato liṅgādivācca eva prayatna iti- na- kuryādityatrāpi tulyatvāt /<BR>
prayatnamātrasya prakṛtyarthatve 'pi tasya parā(256)ṅgatāpannasya pratyayārthatvānna tulyatvamiti cet- na- tathāpi tulyatvāt /<BR>
na caikasya tadvācakatve 'nyasya tadviparyaya āpadyeta /<BR>
eko dvau bahava eṣiṣatītyādau vyabhicārāt /<BR>
tatra dvitīyasṅkhyecchādikalpane karoti prayatate ityādāvapi tathā syāt /<BR>
pratyekamanyatrasāmarthyāvadhṛtau sambhede tathā kalpanāyāstulyatvāt /<BR>
ratho gacchatītyādau tadasambhave kā gatiriti cet- tantavaḥ paṭaṃ kurvantītyatra yā /<BR>
lokopacāro 'yamaparyanuyojya iti cettulyam /<BR>
liṅaḥ kāryatve vṛddhavyavahārādvyutpattau sarvaṃ samañjasam /<BR>
ākhyātamātrasya tu na tatheti cet- na- vivaraṇāderapi vyutpatteḥ /<BR>
asti ca tadiha /<BR>
kiṃ karoti? pacati, pākaṃ karotītyartha ityādidarśanāt /<BR>
[ku.5.650] tathāpi phalānukūlatāpannadhātvarthamātrābhidhāne tadatiriktaprayatnābhidhānakalpanāyāṃ kalpanāgauravaṃ syāt /<BR>
ato vivaraṇamapi tāvanmātraparamiti cet /<BR>
bhavedapyevam, yadi pākeneti vivṛṇuyāt /<BR>
na tvetadasti /<BR>
dhātvarthasyaiva pākamiti sādhyatvena nirdeśāt /<BR>
tatastaṃ pratyeva kiñcidanukūlatāpannaṃ pratyayenābhidhānīyamiti yuktam /<BR>
[ku.5.651] tathāpi tena prayatnenaiva bhavitavyam, na tvanyeneti kuta iti cet- niyamena tathā vivaraṇāt /<BR>
bādhakaṃ vinā tasyānyathākartumaśakyatvāt /<BR>
anyathātiprasaṅgāt /<BR>
syādetat- yasya kasyacit- phalaṃ pratyanukūlatāpattimātrameva karotyarthaḥ, na tu prayatna eva /<BR>
so 'pi hyanenaivopādhinā pratyayena vaktavyaḥ, na tu yatnatvamātreṇa; prayatnapadenāviśeṣaprasaṅgāt /<BR>
tadvaraṃ tāvanmātramevāstu lāghavāya /<BR>
anyathā tvanukūlatvaprayatnatve dvāvupādhī kalpanīyau; acetaneṣu sarvatra gauṇārthāstiṅo 'sati<BR>
 bādhake kalpanīyā iti cet- atrocyate-[ku.5.652] kṛtākṛtavibhāgena kartṛrūpavyavasthayā /<BR>
yatna eva kṛtiḥ pūrvā (257) parasmin saiva bhavanā //9  //<BR>
yatnapūrvakatva.ṃ hi pratisandhāya ghaṭādau kṛta iti vyavahārāt /<BR>
hetusattvapratisandhāne 'pi yatnapūrvakatvapratisandhānavidhurāṇāmaṅkurādau tadavyavahārāt karotyartho yatna eva tāvadavasīyate /<BR>
anyathā hi yatkiñcidanukūlapūrvakatvāviśeṣāt "ghaṭādayaḥ kṛtāḥ, na kṛtāstvaṅkurādaya" iti kuto vyavahāraniyamaḥ /<BR>
tena ca sarvamākhyātapadaṃ vivriyate iti sarvatra sa evārtha iti nirṇayaḥ /<BR>
tathāca samudite pravṛttaṃ padaṃ tadekadeśe 'pi prayujyate, viśuddhimātraṃ puraskṛtya brāhmaṇe śrotriyapadavat /<BR>
anyathāpi madhyamottamapuruṣagāminaḥ pratyayāḥ, prathame puruṣe jānāti icchati prayatate adhyavasyati śete saṃśete ityādayaśca gauṇārthā evācetaneṣu /<BR>
na ca vṛttyantareṇāpi prayogasambhave śaktikalpanā yuktā; anyāyaścānekārthatvamiti sthiteḥ /<BR>
ata evānubhavo 'pi, yāvaduktaṃ bhavati pākānukūlavartamānaprayatnavān, tāvaduktaṃ bhavati pacatīti /<BR>
evaṃ tathābhūtātivṛttaprayatno 'pākṣīditi /<BR>
evaṃ tathābhūtabhāviprayatnaḥ pakṣyatīti /<BR>
na tu pacatīti pākānukūlayatkiñcidvāniti /<BR>
anyathātithāvapi paraśramaśayāne pacatīti pratyayaprasaṅgāt /<BR>
[ku.5.653] apica kartṛvyāpāra eva kṛñarthaḥ /<BR>
cetanaśca kartā; anyathā tadvyavasthānupapatteḥ /<BR>
na hyabhidhīyamānavyāpāravattvaṃ kartṛtvam, anabhidhānadaśāyāṃ kurvato 'pyakartṛtvaprasaṅgāt /<BR>
nāpyākhyātapratyayābhidhānayogyavyāpāraśālitvaṃ kartṛtvam, yogyatāyā evānirūpaṇāt /<BR>
phalānuguṇamātrasya sarvakārakavyāpārasādhāraṇatvāt /<BR>
nāpi vivakṣāto niyamaḥ, avivakṣādaśāyāmaniyamaprasaṅgāt /<BR>
svavyāpāre nedamaniṣṭamiti cet- evaṃ tarhi, "svavyāpāre ca kartṛtvaṃ sarvatraivāsti kārake" iti nyāyena karaṇādivilopaprasaṅgaḥ /<BR>
na svavyāpārāpekṣayā karaṇādivyavahāraḥ; kintu pradhānakriyāpekṣayā /<BR>
asti hi kāñcit kriyāmuddiśya pravartamānānāṃ kārakāṇāmavāntaravyāpārayogaḥ, natvavāntaravyāpārārthameva teṣāṃ pravṛttiriti cet- tarhi tadapekṣayaiva kartṛkarmādivyavahāraviśeṣaniyame kiṃ kāraṇamiti cintyatām /<BR>
svātantryāditi cet- nanu tadeva kimanyat prayatnādisamavāyāditi vivicyābhidhīyatāmiti /<BR>
tasmāt sarvatra samānavyāpāra evākhyātārthaḥ /<BR>
[ku.5.654] tathāpi phalānuguṇataivāstu pratyayasya pravṛttinimittam; prayatnastvākṣepato lapsyate iti cenna- bhāvanaiva hi yatnātmā sarvatrākhyātagocaraḥ /<BR>
tayā vivaraṇadhrauvyādākṣepānupapattitaḥ //10 //<BR>
kena hi tadākṣipyeta /<BR>
natāvadanukūlatvamātreṇa; tasya prayatnatvenāvyāpanāt /<BR>
na hi yatnatvaikārthasamavāyyevānukūlatvam /<BR>
ata eva na saṅkhyayā; tasyāḥ saṅkhyeyamātraparyavasāyitvāt /<BR>
kartreti cet- na- dravyamātrasyākartṛtvāt /<BR>
vyāpāravataścābhidhāne vyāpārābhidhānasyāvaśyābhyupagamanīyatvāt /<BR>
nāpi dhātvarthena tadākṣepaḥ; vidyate ityādau tadasambhavāt /<BR>
na hyatri dhātvartho bhāvanāpekṣī; sattayā nityatvāt /<BR>
tatra na bhaviṣyatīti cet- na- pūrvāparībhūtabhāvanānubhavasyāviśeṣāt /<BR>
bhāvanoparāgeṇa hyatathābhūto 'pyarthastathā bhāsate iti /<BR>
na ca padāntaralabdhayā bhāvanayānukūlatāyāḥ pratyayārthasyānvayaḥ; tadasambhavāt /<BR>
na khalu prakṛtyaiva sābhidhīyate /<BR>
dhātūnāṃ kriyāphalamātrābhidhāyitvāt /<BR>
anyathā pāka ityādāvapi bhāvanānubhavaprasaṅgāt /<BR>
nāpi caitra ityādinā padāntareṇa; prakṛtipratyayayorubhayorapyakārakārthatvāt /<BR>
odanamityādeḥ kārakapadatvāt tasya ca kriyopahitatvāttenābhidhānamākṣepo vā /<BR>
kathamanyathā odanamityukte kiṃ bhuṅkte pacati veti viśeṣākāṅkṣeti cet- na- pacatītyukte kimodanaṃ temanaṃ veti viśeṣākāṅkṣādarśanāt /<BR>
sā cākṣepābhidhānayoranyataramantareṇa na syāt /<BR>
tasyāṃ daśāyāṃ na cedākṣepaḥ, nūnamabhidhānameveti /<BR>
[ku.5.655] syādetat- abhidhīyatāṃ tarhi kartāpi /<BR>
tadanabhidhāne hi saṅkhyeyamātramākṣipya saṅkhyā kathaṃ kartāramanviyāt, na tu karmādikamapi /<BR>
śākasūpau pacati śākasūpaudanān pacatītyādau virodhanirastā saṅkhyā caitra iti kartāramaviruddhamanugacchatīti cet- caitra odanaṃ pacatītyatrakā gatiḥ /<BR>
ekatra nirṇītaḥ śāstrārtho 'paratrāpi tathā, yavavarāhādivaditi cenna- pacyate ityādāvapi tathābhāvaprasaṅgāt /<BR>
caitrābhyāṃ caitrairiti virodhanirastā sūpa ityaviruddhaṃ karma samanukrāmatīti cet /<BR>
caitramaitrābhyāṃ pākasūpau pacyete ityatra kā gatiḥ /<BR>
anyatra nirṇītenārthena vyavahāra iti cenna- pacatītyādāvapi tathābhāvaprasaṅgāt /<BR>
tatra pūrvaka eva nirṇayaḥ, pacyate ityatratvapara iti cenna- viśeṣābhāvāt /<BR>
ātmanepadaparasmaipadābhyāṃ viśeṣa iti cenna- pacyate pacate pakṣyate ityādau viplavaprasaṅgāditi /<BR>
[ku.5.656] dṛśyate ca samānapratyayābhihitenānvayaḥsaṅkhyāyāḥ /<BR>
tad yathā, bhūyate supyate ityādau /<BR>
na<BR>
 hi tatra kartrā karmaṇā vānyenaiva vā kenacidanvayaḥ, kintu bhāvenaiva /<BR>
ananvaye tadabhidhāyino 'narthakatvaprasaṅgāt /<BR>
ākṣiptenacānvaye tatrāpi kartrevānvayāpatteḥ /<BR>
ko hisupyate svapitītyanayoḥ kartrākṣepaṃ prati viśeṣaḥ /<BR>
syādetat- (a.1-3-13) bhāvakarmaṇorityādyanuśāsanabalāttāvat bhāvakarmaṇī pratyayavācye /<BR>
tatastadabhihitā saṅkhyā tābhyāmanvīyate /<BR>
yastu pratyayo na tatrotpannaḥ, tadabhihitā saṅkhyā, "mukhyaṃ vā pūrvacodanāllokavat'(mī.12,2,23) iti nyāyena kartāramevāśrayate iti niyamaḥ- na- viparyyayaprasaṅgāt /<BR>
"śeṣāt kartari parasmaipadam" (a.1-3-78), "kartari śap" (a.3-1-68) ityanuśāsanabalādbhāvakartārau pratyayavācyau, tatastadabhihitā saṅkhyāpi tābhyāmanvīyate; yastu pratyayo na tatrotpannastadabhihitā saṅkhyā tenaiva nyāyena karmaiva samāśrayediti niyamopapatteḥ tasmānmatikardamamapahāya yathānuśāsanameva gṛhyate iti prāptam /<BR>
evaṃ prāpte 'bhidhīyate- [ku.5.657] ākṣepalabhye saṅkhyeye nābhidhānasya kalpanā /<BR>
saṅkhyeyamātralābhe 'pi sākāṅkṣeṇa vyavasthitiḥ //11  //<BR>
saṅkhyāp.i tāvadiyaṃ bhāvanānugāminī; yaṃ yaṃ bhāvanānveti, taṃ taṃ saṅkhyāpīti sthiteḥ; ekapratyayavācyatvaniyamāt /<BR>
bhāvanāca śuddhaṃ prātipadikārthamātramākāṅkṣati /<BR>
na hi vyāpāravantaṃ vyāpāra āśrayate, ātmāśrayāt (258) /<BR>
samavāyaṃ prati tadanupayogāt /<BR>
vijātīyavyāpāravato 'kartṛtvācca /<BR>
na ca dvitīyādyāḥ prātipadikavibhaktayaḥ /<BR>
tataḥ prathamānirdiṣṭenaiva bhāvanānvīyate iti tasyānvayayogyatāniyamāt saṅkhyāpi tadanugāminī tenaivānvīyate iti nāti prasaṅgaḥ nañarthavat /<BR>
yathā hi caitro na brāhmaṇo na (259) gauro na spandate na kuṇḍalītyādau viśeṣaṇaviśeṣyasamabhivyāhāraviśeṣe 'pi nañā tadanabhidhānāviśeṣe 'pi nañarthasya viśeṣaṇāṃśairevānvayaḥ na viśeṣyāṃśena /<BR>
nanu bādhāttatra tathā /<BR>
na hi viśeṣyeṇa tadanvaye viśeṣaṇopādānamarthavadbhavet, tanniṣedhenaiva viśeṣaṇaniṣedhopalabdheḥ /<BR>
ubhaniṣedhe cāvṛttau vākyabhedāt; anāvṛttau nirākāṅkṣatvāditi cet- tulyatvāt /<BR>
samānapratyayopāttabhāvanākṣiptānvayopapattau bādhakaṃ vinā sannihitatyāgena vyavahitaparigrahasya gurutvāt /<BR>
bhāvanāyāśca sāmānyākṣepe 'pi sākāṅkṣaparityāge nirākāṅkṣānvayānupapatteḥ /<BR>
nahyanyatarākāṅkṣā anvayahetuḥ apitūbhayākāṅkṣā /<BR>
prātipadikārtho hi phalenānvayamalabhamānaḥ kriyāsambandhamapekṣate, bhāvanāpi vyāpārabhūtā satī vyāpāriṇamityubhayākāṅkṣā anvayahetuḥ /<BR>
kaṭaṃ kaṭenetyādi tu kārakatayaiva phalasamanvitaṃ na vyāpārāntaramapekṣate iti nirākāṅkṣamiti /<BR>
ata evāsyate supyate ityādau nākṣiptenānvayaḥ /<BR>
nahi caitreṇeti tṛtīyāntaśabdasya bhāvanāyāmākāṅkṣāsti /<BR>
bhāvyākāṅkṣāstīti cet- na- phalena śayanādidhātvarthenānvayāt /<BR>
phalasambandhinaścātra kartranatirekāt /<BR>
na hi śayanādayo dhātvarthāḥ kartratirekisambaddhāḥ /<BR>
na ca phalatatsambandhivyatirekeṇānyo bhāvyo nāma,yamapekṣeta /<BR>
[ku.5.658] syādetat- kimiti na prayujyate kaṭaḥ karoti caitramityādi, abhihitānabhihitavyavasthābhāvāditi cet- na cetramiti prathamāntasyāsādhutvāt /<BR>
dvitīyāntasya tu karmavacanatvena tatsambandhād(260)bhāvyānapekṣiṇī bhāvanā bhāvakamātramapekṣeta /<BR>
na ca kaṭasya caitraṃ pratibhāvakatvam, viryayāt /<BR>
anāptena tu vivakṣāyāṃ prayujyata eva /<BR>
prayujyatāṃ tarhi kaṭaḥ karoti caitra ityādi- na- nityasandigdhatvena vākyārthāsamarpakatvāt /<BR>
tatastadupapattaye viśeṣasyavyañjanīyatvāt /<BR>
vyajyatāṃ tarhi tṛtīyayā caitreṇeti, evaṃ devadattaḥ kriyate kaṭamiti vyajyatāṃ dvitīyayeti cet- na- aprayogāt /<BR>
nahyanāptenāpyevaṃ prāyāṇi prayujyante /<BR>
lakṣaṇāvirodhena kuta etadeveti cet- lokasyāparyanuyojyatvāt /<BR>
na hi gārgikayeti padaṃ sādhviti ślāghābhidhāyipadasannidhimanapekṣya prayujyate /<BR>
tasya tadupādhinaiva vihitatvāditi cet- etadeva kutaḥ? loke tathaiva prayogadarśanāditi cet- tulyam /<BR>
karotītyādi karmavibhaktisamabhivyāhāreṇaiva prayujyate, kriyate iti kartṛvibhaktisamabhavyāhāreṇaiveti kimatra kriyatām /<BR>
[ku.5.659] imameva viśeṣamurarīkṛtyānabhihitādhikārānuśāsanena hyetāvān parāmarśaḥsarveṣāṃ hṛdi padamādadhātītyabhidhānānabhidhānavibhāga eva vyutpādanadaśāyāṃ peśala iti /<BR>
[ku.5.660] syādetat- bhavatu sarvākhyātasādhāraṇī bhāvanā; kālaviśeṣasambandhinī sā laḍādyarthaḥ, kālatrayāparāmṛṣṭā liṅārtha iti cet- na yatnapadena samānārthatvaprasaṅgāt /<BR>
viṣayoparāgānuparāgābhyāṃ viśeṣa iti cenna- yāgayatna ityanena paryāyatāpatteḥ /<BR>
kartṛsaṅkhyābhidhānānabhidhānābhyāṃ viśeṣa iti cenna- yāgayatnavānityanena sāmyāpatteḥ /<BR>
iṣṭa evāyamartha iti cenna- ito vatsaraśatenāpyapravṛtteḥ /<BR>
phalasamabhivyāhārābhāvānna pravarttate iti cenna- svargakāmo yāgayatnavānityato 'pyapravṛtteḥ /<BR>
tat kasya hetoḥ? na hi yatno yatnasya<BR>
 heturyatnapratītirvā yatnasya kāraṇam; api tvicchā /<BR>
[ku.5.661] na ca sāpi pratītā yatnajananī- yena saiva vidhyartha ityanugamyatām- apitu sattayā /<BR>
na ca liṅaḥ śrutikāle sā satī /<BR>
na ca liṅeva tāṃ janayati; arthaviśeṣamapratyāyayantyāstasyāḥ ( 261) tajjanakatve vyutpattigrahaṇavaiyarthyāt /<BR>
anupalabdhaliṅāñcecchānutpattiprasaṅgāditi /<BR>
etena- vṛddhavyavahārādvyutpattirbhavantī bālasyātmani pravṛttiheturyo 'vagatastamevāśrayet, svayañca kuryāmiti saṅkalpādevāyaṃ pravṛttaḥ, tataḥsa eva liṅārtha iti nirastam /<BR>
kuryāmiti prayatno vā syādicchā vā? nādyaḥ,svātmani vṛttivirodhāt /<BR>
na dvitīyaḥ; sā hi sattayaiva prayatnotpādinī /<BR>
na ca liṅaḥ śrutikāle sā satītyuktam /<BR>
phalecchā tu nisargavāhitayā satyapi na prayatnaṃ prati hetuḥ; anyaviṣayatvāt /<BR>
tadarthañca śāstravaiyarthyāt /<BR>
tasyāḥ kāraṇāntarata eva siddhestatpratītyarthamapi śāstrānapekṣaṇāt /<BR>
tasyāḥ manovedyatvāt /<BR>
aprāpte (262) ca śāstramarthavat; prāpte ca śāstrānavakāśāt //<BR>
tadabhidhāne ca svargakāma iti kartṛviśeṣaṇapaunaruktyāt /<BR>
tadā hi yajetetyasyaiva yāgakartā svargakāma ityarthaḥsyāt /<BR>
[ku.5.662] yadica phalaviṣayaiva sādhanaviṣayaṃ prayatnaṃ janayet, anyatrāpi prasuvīta niyāmakābhāvāt /<BR>
hetuphalabhāva eva niyāmaka iti cenna- ajñātasya tasya niyāmakatve liṅaṃ vināpi svargecchāto yāge pravṛttiprasaṅgāt /<BR>
jñātasya tu tatsādhanatvasya niyāmakatve tadicchaiva tatra pravartayatuḥ yo yatkāmayate sa tatsādhanamapi kāmayata eveti niyamāt /<BR>
na ca sā tadānīṃ satī /<BR>
na ca tajjñānameva prayatnajanakam, tacca liṅā kriyate iti yuktam; svargakāmo yāgacikīrṣāvānityato 'pi pravṛttiprasaṅgāt /<BR>
liṅo vecchāṃ pratītyānicchannapi sarvaḥ pravarteta /<BR>
svasambandhitayā tadavagamastathā na tu sāmānyata iti cenna- prathamapuruṣeṇa tadanabhidhāne tasyāvidhyarthatvaprasaṅgāt /<BR>
odanakāmastvaṃ pākacikīrṣāvānityato 'pi pravṛttyāpatteśca (tteḥ) apica saṅkalpajñānādyadi prayatno jāyeta, tathāpi saṅkalpasya kuto janma kimarthañca? saṅkalpajñānādeva, prayatnārthañceti cet- nanvicchāviśeṣaḥ saṅkalpaḥ, sa tāvatsukhe svabhāvataḥ, tatsādhane caupādhikaḥ, saṅkalpaviṣayastu katham? tatsādhanatvādeveti cet- tarhi tatsādhanatvājñānāt, na tu saṅkalpasvarūpajñānādbhavitumarhatīti /<BR>
anyatheṣṭasādhanatājñānamapyanarthakamāpadyeta /<BR>
tasmāt, saṅkalpaḥ pravartaka ityabhyupeyate, kintu sattāmātreṇa, na tu jñāta iti nāsau vidhiḥ /<BR>
jñānañca viṣayopahāreṇaiva vyavahārayatīti tadviṣaya evāvaśiṣyate /<BR>
iti kartṛdharmavyudāsaḥ /<BR>
[ku.5.663] astu tarhi karmadharmaḥ netyucyate /<BR>
atiprasaṅgānna phalaṃ nāpūrvaṃ tatvahānitaḥ /<BR>
tadalābhānna kāryañca na kriyāpyapravṛttitaḥ //12//<BR>
 /<BR>
. karma hi phalaṃ vā syāt, tatkāraṇamapūrvaṃ vā, tatkāraṇaṃ kriyā vā? na prathamaḥ, phalecchāyāḥ pravṛttiṃ pratyahetutvāt; atiprasaṅgādityuktatvāt /<BR>
na dvitīyaḥ, avyutpatteḥ /<BR>
liṅo hi pravṛttinimittamapūrvatvaṃ vā syāt, kāryatvaṃ vā syāt ubhayaṃ vā /<BR>
na prathamaḥ /<BR>
śabdapravṛttinimittasyāpūrvatvasya pramāṇāntarādavagatāvapūrvatvavyāghātāt /<BR>
anavagatāvavyutpatteḥ /<BR>
sambandhano 'navagame sambandhasya pratyetumaśakyatvāt /<BR>
tata evāvagatāvitaretarāśrayadoṣāt /<BR>
na ca gandhavatvenopanītāyāṃ pṛthivyāṃ pṛthivīśabdavat (263) adūraviprakarṣeṇa kāryatvenopanītenāpūrvatvena nimittenāpūrve pravartate liṅiti yuktam /<BR>
tatrobhayorapi pratīyamānatvena sandehe kalpanāgauravapuraskāreṇa pṛthivītva eva saṅgativiśrānterupapatteḥ /<BR>
na tvatrāpūrvatvapratītiḥ /<BR>
[ku.5.664] syādetat- kāryatvamupalakṣaṇīkṛtya tāvadeṣā liṅ pravṛttā /<BR>
tadupalakṣitaśca yāgo vā yatno vānyo vā śabdetarapramāṇagocaro nādhikāriviśeṣaṇasvargasādhanasamarthaḥ /<BR>
na cākāmyaphale kāmī niyoktuṃ śakyate /<BR>
tato 'nyadevālaukikaṃ kiñcidanenopalakṣyate, yo liṅādipravṛttigocara iti kimanupapannimiti cet- na- (264) upalakṣaṇaṃ hi smaraṇamanumānaṃ vā /<BR>
ubhayamapyanavagatasambandhenāśakyam /<BR>
na hi saṃskāravanmanovadadṛṣṭavadvā kāryatvamapūrvatvamupalakṣayati,jñānāpekṣaṇāt /<BR>
tato hastīva hastipakam, dhūma iva dhūmadhvajam, tatsambandhajñānādupalakṣayet, natvanyathā /<BR>
tathāca nyāyasampādanāpyaraṇyeruditam /<BR>
na hi yuktisahasrairapi avidite saṅgatigraho 'viditasaṅgatirvā śabdaḥ pravartate iti /<BR>
etena bhedāgrahāt kriyākārye vyutpattiriti nirastam, na hyajñāte bhedāgraho vyavahārāṅgam, atiprasaṅgāt /<BR>
kiñcāpūrvatve pravṛttinimitte kalpyamāne laukikī liṅanarthikā prasajyeta /<BR>
tatropalakṣaṇīyābhāvāt /<BR>
tatra (265) kāryatvameva pravṛttinimittamiti yadi, prakṛte 'pi tathaivāstu kḷptatvāta sambhavācceti /<BR>
[ku.5.665] astu tarhi tadeva pravṛttinimittam, tarkasampādanayātvapūrvavyaktilābha iti cenna- nityaniṣedhāpūrvayoralābhaprasaṅgāt /<BR>
nacāsmin pakṣe ekatra nirṇītena śāstrārthenānyatra<BR>
 tathaiva vyavahāra iti sambhavati, kāryatvasyaiva pravṛttinimittatvena nirṇītatvāt, natvapūrvatvasya /<BR>
nyāyasampādanāyāśca tatrāsambhavāt /<BR>
phalānuguṇyena hi vyaktiviśeṣo labhyate /<BR>
na ca tattatra śrūyate /<BR>
na cāśrutamapi kalpayituṃ śakyate /<BR>
bījābhāvāt /<BR>
taddhi vidhyanyathānupapatyā kalpyeta, kāryyatvapratyayānyathānupapatyā vā lokavat /<BR>
na prathamaḥ; bhavatāṃ darśane tasyopeyarūpatvāt /<BR>
yataḥ śrutasvargaphalatve 'pi sādhyavivṛddhirucyate /<BR>
na dvitīyaḥ; śabdabalena tatpratyaye tadanapekṣaṇāt /<BR>
loke hi tatpratyaya iṣṭābhyupāyatādhīnaḥ, na tu vede ityabhyupagamāt /<BR>
anyatheṣṭābhyupāyataiva prathamaṃ vedādavagantavyā; pramāṇāntarābhāvāt; tataḥ kāryyatetyānumāniko vidhiḥsyāt, na śābdaḥ /<BR>
ānumānikaṃ phalamastu, yatkartavyaṃ tadiṣṭābhyupāya iti vyāpterityapi na yuktam; sukhena vyabhicārāt /<BR>
anyatve satīti cenna- duḥkhābhāvena vyabhicārāt /<BR>
phalaṃ vihāyeti cet- tadeva kimuktaṃ syāt /<BR>
iṣṭaṃ svabhāvata iti cet- tarhi tato 'nyadaniṣṭaṃ syāt, tacca kartavyamiti vyāghātaḥ /<BR>
tatsādhanamiti cet- tatsādhanatve satīti sādhyāviśiṣṭaṃ viśeṣaṇam /<BR>
"svabhāvato nedamiṣṭaṃ kartavyañca, tato nūnamiṣṭasādhanamiti sādhanārtha iti cenna- svabhāvato nedamiṣṭamityasiddheḥ /<BR>
ananyoddeśapravṛttakṛtivyāptatvāt /<BR>
anyathā tadasiddheḥ (266) /<BR>
tato vyāghātādanyatarāpāya iti /<BR>
[ku.5.666] astu nityaniṣedhāpūrvayoralābhaḥ, kiṃ naśchinnamiti cet- kiṃ naśchinnam, yadā kāmādhikāre 'pi tadalābhaḥ /<BR>
nahi liṅā kāryaṃ svargasādhanamuktam /<BR>
nāpi svargakāmapadasamabhivyāhārānyathānupapatyā tallabdham, brāhmaṇatvādivadadhikāryavacchedamātreṇaivopapatteḥ /<BR>
nacedamanumānam- yasya yadicchāto yatkartavyam, tattasyeṣṭasādhanamiti /<BR>
anyecchayā svābhāvikakartavyatvāsiddheḥ /<BR>
tadicchayaiva tatkartavyatāyāḥsukhenānaikāntikatvāt /<BR>
aupādhikakartavyatāyāśceṣṭasādhanatvamapratītyapratyetumaśakyatvāt /<BR>
kimanayā viśeṣacintayā /<BR>
pratīyate tāvacchabdādanyadicchato 'nyatkāryamiti /<BR>
etāvataivānumānamiti cet- <BR>
nanvanvitamabhidhānīyam, yogyañcānvīyate /<BR>
anyadicchataścānyat kartavyamanvayāyogyam, tatkathamabhidhīyatām /<BR>
tata eva tatsādhanatvasiddhiriti cet- <BR>
evaṃ tarhīṣṭasādhanataikārthasamavāyikartavyatvābhidhānādanumānānavakāśaḥ /<BR>
nacānvitābhidhāne /<BR>
āpi(?) tatsādhanatvasiddhiḥ; adhikāryavacchedamātreṇāpyanvayayogyatopapatteḥ /<BR>
[ku.5.667] na ca kāryatvamapūrve sambhavati /<BR>
taddhi kṛtivyāpyatā cet- vrīhyādiṣveva; siddhatvāt /<BR>
kṛtiphalatvaṃ cet- yāgasyaiva; tatastasyaivāhatyotpatteḥ /<BR>
kṛtyuddeśyatā cet- svargasyaiva; nisargasundaratvāt /<BR>
na tvapūrvasya; tadviparītatvāt /<BR>
stanapānādivadaupādhikīti cet- sāpi yāgasyaiva /<BR>
svargasya sādhyatvasthitau yāgasyaiva sādhanatvenānvayāt /<BR>
kālavyavadhānānnaitannirvahatīti cet- yathā nirvahati, śrutānurodhena tathā kalpyatām (267) /<BR>
"vyāpāradvārā kathañcit syāt /<BR>
na tu bhinnakālayorvyāpāravyāpāribhāvaḥ /<BR>
kāraṇatvañca vyāpāreṇa yujyate /<BR>
avyavadhānena pūrvakālaniyamśca tattvam /<BR>
anyathātiprasaṅgā'diti cet- na- pūrvabhāvaniyamamātrasya kāraṇatvāt /<BR>
kāryānuguṇāvāntarakāryasyaiva vyāpāratvāt /<BR>
kṛṣicikitsādau bahulaṃ tathā vyavahārāt /<BR>
lākṣaṇiko 'sāviti cenna- mukhyārthatve virodhābhāvāt /<BR>
astu tarhi putreṇa hate brahmaṇi ciradhvastasya pitustamavāntaravyāpārīkṛtya kartṛtvam /<BR>
tathāca lokayātrāviplava iti cet- na- satyapi sute kadācittadakaraṇāt tasminnasatyapi kadācitkāraṇādanirvāhakatayā tasya vyāpāratvāyogāt /<BR>
yaṃ janayitvaiva hi yaṃ prati yasya pūrvabhāvanirvāhaḥ sa eva taṃ prati tasya vyāpāro nāparaḥ /<BR>
yathānubhavasya smaraṇaṃ prati saṃskāraḥ /<BR>
tasya hyanvayavyatirekānuvidhāne siddhe tadanyathānupapatyā saṃskāraḥ kalpyate, na tvanyathā- tathehāpi /<BR>
na cedevam, tavāpi brahmabhiduraśaravimokasamasamayahatasya hantṛtvaṃ na syāt /<BR>
syācca svaniveśanaśayānasya tatpituriti /<BR>
etenobhayaṃ neti nirastam //<BR>
[ku.5.668] astu tarhi kriyādharma eva kāryatvaṃ vidhiḥ /<BR>
sarvohi kartavyametaditi pratyeti /<BR>
tataḥ kuryāmiti saṅkalpya pravartate iti cet- na- kartavyaṃ mayeti kṛtyadhyavasāyārtho vā syāt, kartavyaṃ mayetyucitārtho vā syāta? tatra prathamaḥsaṅkalpānna bhidyate /<BR>
vyavahitakāryasaṅkalpo hi kartavyo mayeti, sannihitakāryasaṅkalpastu kuryāmiti /<BR>
sa ca na liṅārthaḥ; sattāmātreṇa pravartanādityuktam /<BR>
tadetat kartavyatāyāṃ jātāyāṃ pravartate iti vastusthitau bhrāntairjñātāyāmiti gṛhītam /<BR>
aucityantu kriyādharmaḥ prāgabhāvavattvam, tasmin sati śakyatvaṃ vā, tasmin sati<BR>
 kartāraṃ pratyupakārakatvaṃ vā? prathame kutaścidapi na nivarteta /<BR>
dvitīye duḥkhe 'pi tathāvidhe pravarteta /<BR>
tṛtīye tu vakṣyate /<BR>
[ku.5.669] astu tarhi karaṇadharmaḥ- na- karaṇaṃ hi śabdaḥ, taddharmo 'bhidhā vā syāt; tadartho bhāvanādiḥ (268) vā, taddharma iṣṭasādhanatā vā /<BR>
na prathamaḥ- asattvādapravṛtteśca nābhidhāpi garīyasī /<BR>
bādhakasya samānatvāt pariśeṣo 'pi durlabhaḥ //13  //<BR>
saṅgatipratisandhānādhikāyā.ṃ tasyāṃ pramāṇābhāvāt /<BR>
anyasamavetasyāpūrvavadanyavyāpāratvenāpyupapatteḥ /<BR>
viṣayatayāpi (viṣayatāyāmapi) ca svavyāpāraṃ pratiliṅgavaddhetubhāvāvirodhāta /<BR>
adhikattve 'pi tato 'pravṛtteḥ /<BR>
bālānāṃ tadabhāve 'pi tadbhāvāt /<BR>
śabdāntareṇa tacchrāviṇāmapyapravṛtteḥ /<BR>
na ca vilakṣaṇaiva sā liṅo viṣayaḥ /<BR>
tadvailakṣyaṇyaṃ pratītiṃ (pratipattim) prati cet, arthaviśeṣo 'pi syāt /<BR>
pravṛttimātraṃ prati cet, abhidhāsamavetaṃ taditi kutaḥ? tatsannidhānāditi cennaḥ aniyamāt /<BR>
anyasya sarvasya niṣedhāditi cenna- pravṛttihetuttvaniṣedhasya tulyatvāt /<BR>
tatsannidhiniṣeṣasya cāśakyatvāt /<BR>
śabdaikavedyatve cāvyutpatteḥ /<BR>
"pravṛttyanyathānupapattisiddhe vyutpatti'rityapi vārtam- nahi pravṛttihetuḥ kaścidastīti pravartate /<BR>
[ku.5.670] iṣṭasādhanatā tu syāt /<BR>
sarvo hi mayā kriyamāṇametanmama samīhitaṃ sādhayiṣyatīti pratisandhatte, tata icchati kuryāmiti, tataḥ karotīti sarvānubhavasiddham /<BR>
tadayaṃ vyutpitsuryajjñānāt prayatnajananīmicchāmavāptavān, tajjñānameva liṅśrāviṇaḥ pravṛttikāraṇamanuminoti /<BR>
tataśca kartavyataikārthasamavāyinī iṣṭasādhanatāliṅārtha ityavadhārayati /<BR>
na ca vācyam evañcet varaṃ kartavyataivāstu, avaśyābhyupagamanīyatvāt; kṛtamiṣṭasādhanatayeti- yathā hi neṣṭasādhanatāmātraṃ pratītya pravartate, asādhyeṣu vyabhicārāt- tathā prayatnaviṣayasamavāyinīmiṣṭasādhanatāmadhigamyādhikārī pravartate ityanubhavaḥ /<BR>
tatra viṣayo dhātunā, bhāvanā'khyātamātreṇa,śeṣantu tadviśeṣeṇa liṅā ityevamiṣṭābhyupāyatāyāmadhigatāyāmanvayabalāt (269) tadviṣayasyeṣṭasādhanatvāvagatiriti kartavyataikārthasamavāyinīṣṭābhyupāyatāta liṅāḥ pravṛttinimittamityuktam /<BR>
[ku.5.671] karaṇasyeṣṭasādhanatābhidhāne jyotiṣṭomeneti tṛtīyayā na bhavitavyamiti tu deśyamavaiyākaraṇasyāvadhīraṇīyameva /<BR>
tatsaṅkhyābhidhānaṃ hi tadabhidhānamākhyātena /<BR>
na ca tat prakṛte /<BR>
na ca yāgeṣṭasādhanatābhidhānaṃ liṅā; kintvanvayabalāttalābha ityuktam /<BR>
[ku.5.672] yattu siddhā(ddho)padeśādapi pratīyate iṣṭasādhanatā; na cātaḥ saṅkalpātmā pravṛttirastīti deśyam- tatra samutkaṭaphalābhilāṣasya samarthasya tatsādhanatāvahame 'pi na (270) pravṛttiriti kaḥ pratīyāt /<BR>
sarvapakṣasamānañcaitat samānaparīhārañceti kiṃ tena /<BR>
[ku.5.673] atrābhidhīyate- astu prayatnaviṣayasamavāyinīṣṭasādhanatā pravṛttihetuḥ; tathāpi nāsau liṅārthaḥ sandehāt /<BR>
sā hi kiṃ sākṣādeva liṅā'vagamyate, stanapānādāvanumānādiva bālena; kiṃ vā tatpratipāditāt kutaścidarthādanumīyate,ceṣṭāviśeṣānumitādivābhiprayaviśeṣāt samayābhijñeneti sandihyate /<BR>
evañca sati sā nābhidhīyate ityeva nirṇayaḥ- hetutvādanumānācca madhyamādau viyogataḥ /<BR>
anyatra kḷptasāmarthyānniṣedhānupapattitaḥ //14 //<BR>
[ku.5.674] tathāhi- agnikāmo dāruṇī mathnīyāditi śrutvā kuta ityukte vaktāro vadanti, yatastanmanthanādagnirarasya sidhyatīti /<BR>
(taratimṛtyuṃ?) tarati brahmahatyāṃ yo 'śvamedhena yajate ityādāviṣṭābhyupāyatāyāmevāvagatāyāmanumimate tāntrikāḥ yat, "aśvamedhena yajeta mṛtyubrahmahatyātaraṇakāma" ityādividhim; nindayā ca niṣedham; tadyathā- "andhaṃ tamaḥ praviśanti ye ke cātmahano janāḥ" ityataḥ nātmānaṃ hanyāditi /<BR>
kuryyāḥ kuryyāmityatra vidhivihitaiva liṅ neṣṭābhyupāyatāmāha; kintu vaktṛsaṅkalpam /<BR>
nahīṣṭābhyupāyo mamāyamiti kuryāmitipadārthaḥ, kintutatpratipatteranantaraṃ yo 'sya saṅkalpaḥ kuryāmiti, sa eva /<BR>
sarvatra cānyatra vakturevecchābhidhīyate liṅetyavadhṛtam /<BR>
tathāhyājñādhyeṣaṇānujñāsampraśnaprārthanāśaṃsā liṅinānyaccakāsti /<BR>
yāṃ vakturicchāmananuvidadhānastatkṣobhādbibheti, sā ājñā /<BR>
yā tu śrotuḥ pūjāsaṃmānavyañjikā, sā adhyeṣaṇā /<BR>
vāraṇābhāvavyañjikā anujñā /<BR>
abhidhānaprayojanā sampraśnaḥ /<BR>
lobhecchā prārthanā /<BR>
śubhāśaṃsanamāśīriti /<BR>
[ku.5.675] na ca vidhivikalpeṣu niṣedha upapadyate /<BR>
tathāhi- yadābhidhā vidhiḥ, tadā, na hanyāt- hananabhāvanā nābhidhīyata iti vākyārtho vyāghātānnirastaḥ /<BR>
yadā kālatrayāparāmṛṣṭā bhāvanā, tadā neti sambandhe 'tyantābhāvo mithyā /<BR>
yadā kāryam, tadā, na hanyāt- na hananaṃ kāryamityanubhavaviruddham; kriyata eva yataḥ /<BR>
na hananena kāryam-<BR>
 hananakāraṇakaṃ kāryaṃ nāstītyartha ityapi nāsti /<BR>
duḥkhanivṛttisukhāptyoranyatarasya tatra sadbhāvāt /<BR>
[ku.5.676] hananakāraṇakamadṛṣṭaṃ (mapūrvam) nāstītyartha iti tu nirātaṅkaṃ dṛṣṭārthinaṃ pravartayedeveti sādhu śāstrārthaḥ /<BR>
ahananenāpūrvaṃ bhāvayediti tvaśakyaṃ kāraṇasyānāditvena kāryasyāpi tathābhāvaprasaṅgāt, bhāvanāyāśca tadaviṣayatvāt /<BR>
ahananasaṅkalpeneti yāvajjīvamavicchinnitatsaṅkalpaḥsyāt /<BR>
sakṛtkṛtvaivavā nivṛttiḥ; paścāddhanyādevāvirodhāt /<BR>
sampādito hyanena niyogārthaḥ /<BR>
"yāvadyāvaddhananasaṅkalpavān tāvattāvadviparītasaṅkalpenāpūrvaṃ bhāvayediti vākyārthaḥ, tathābhūtasyādhikāritvā'dityapi vārtam- tadaśruteḥ /<BR>
prasaktaṃ hi pratiṣidhyate,nāprasaktamiti cet- na vai kiñcidiha pratiṣidhyate; tadabhāvaḥ pratipādyate iti niṣedhārthaḥ; ahananasaṅkalpakaraṇakamapūrvaṃ (271) vākyārthaḥ /<BR>
kiñca na hanyāditi ahananenāpūrvasya kartavyatāpratyayo jāto vedāt; jātaśca hananakriyāyāṃ rāgāt /<BR>
niṣphalācca kāryādapekṣitaphalaṅgarīya iti nyāyena hanyādevetyaho vedavyākhyākauśalamāstikyābhimānino mīmāṃsakadurdurūṭasya (272) /<BR>
[ku.5.677] iṣṭasādhanatāpakṣe 'pi, na hanyāt- na hananabhāvanā iṣṭābhyupāya iti vākyārthaḥ /<BR>
tathācāniṣṭasādhantvaṃ kuto labhyate /<BR>
na hīṣṭasādhanaṃ yanna bhavati tadavaśyamaniṣṭasādhanaṃ dṛṣṭam, upekṣaṇīyasyāpi bhāvāt /<BR>
"yat rāgādiprasaktaṃ pratiṣidhyate tadavaśyamaniṣṭasādhanaṃ dṛṣṭam, yathāsaviṣamannaṃ na bhuñjīthā iti /<BR>
tena vede 'pyanumāsyate" ityapi na sādhīyaḥ- pratiṣedhārthasyaiva cintyamānatvāt /<BR>
na hi kartavyatvasyeṣṭasādhanatvasya bhāvanāyā vābhāvaḥ pratipādayituṃ śakyate; laukikānāṃ laukikapramāṇasiddhatvāt /<BR>
tathāpi pratipādyate tāvaditi cenna- pāṣaṇḍāgamaniṣedhenānekāntāt /<BR>
nāsau pramāṇamiti cenna- arthaviparyayapratipādanāviśeṣe 'syāpi tathābhāvāt /<BR>
tātparyyataḥ prāmāṇyamiti cenna- vidhiniṣedhayorananyaparatvāt; na vidhau paraḥ śabdārtha iti vacanāt /<BR>
tathāpi niṣedhe tathā bhaviṣyatīti cenna- avinābhāvataduddeśapravṛttyorabhāvāt /<BR>
nāpyasurāvidyādivadasya naño virodhivacanatvam /<BR>
kriyāsaṅgatatvāt; asamastatvācca /<BR>
tasmāt-[ku.5.678] vidhirvakturabhiprāyaḥ pravṛttyādau liṅādibhiḥ /<BR>
abhidheyo 'numeyā tu kartariṣṭābhyupāyatā //15  //<BR>
tatr.a svayaṅkartṛkakriyecchābhidhānaṃ kuryāmiti /<BR>
sambodhyakartṛkakriyecchābhidhānaṃ kuryā iti /<BR>
śeṣakartṛkakriyecchābhidhānaṃ kurvīteti /<BR>
tathācāgnikāmo dāruṇī mathnīyādityasya laukikavākyasyayamarthaḥsampadyate, agnikāmasya dārumathane pravṛttirmameṣṭeti /<BR>
tataḥ śrotānuminoti, nūnaṃ kārumathanayatno 'gnerupāya iti /<BR>
yadviṣayo hi prayatno yasyāpteneṣyate, sa tasyāpekṣitahetu; tathā tenāvagataśca; yathā (273) mamai (yai?) va putrāderbhojanaviṣayaḥ iti vyāpteḥ /<BR>
viṣaṃ na bhakṣayedityasya tu viṣabhakṣaṇagocarā pravṛttirmama neṣṭetyarthaḥ /<BR>
tato 'pi śrotānuminoti, nūnaṃ viṣabhakṣaṇabhāvanā aniṣṭasādhanam; yadviṣayo hi prayatnaḥ karturabhimatasādhakopyāptena neṣyate, sa tato 'dhikatarānarthahetuḥ, tathā tenāvagataśca; yathā mamai(yai?)va putrādeḥ krīḍā- kardamaviṣabhakṣaṇādiviṣaya iti vyāpteḥ /<BR>
[ku.5.679] laukika eva vākye 'yaṃ prakāraḥ kadācidbuddhimadhirohati, na tu vedikeṣu, teṣu puruṣasya nirastatvāditi cenna- nirāsahetorabhāvāt /<BR>
tadastitve 'pi pramāṇaṃ nāstīti cet- mā bhūdanyat; vidhireva tāvat garbha iva puṃyoge pramāṇaṃ śruti kumāryāḥ; kimatra kriyatām? liṅo vā laukikārthātikrame, " ya eva laukikāsta eva vaidikāsta eva caiṣāmarthā" iti viplaveta /<BR>
tathāca jabagaḍadaśādivadanarthakatvaprasaṅga iti bhava susthaḥ /<BR>
syādetat /<BR>
tathāpi vaktṝṇāmupādhyāyānāmevābhiprāyo vede vidhirastu /<BR>
kṛtaṃ svatantreṇa vaktrā parameśvareṇeti cet- na- teṣāmanuvaktṛtayābhyāsābhiprāyamātreṇa pravṛtteḥ śukādivat tathāvidhābhiprāyābhāvāt /<BR>
bhāve vā na rājaśāsanānuvādino 'bhiprāya ājñā,kiṃ nāma rājña eveti laukiko 'nubhavaḥ /<BR>
[ku.5.680] śruteḥ khalvapi- kṛtsna eva hi vedo 'yaṃ parameśvaragocaraḥ /<BR>
svārthadvāraivatātparyyaṃ tasya svargādivadvidhau //16  //<BR>
n.a santyeva hi vedabhāgāḥ; yatra parameśvaro na gīyate /<BR>
tathāhi- sraṣṭṛtvena puruṣasūkteṣu, vibhūtyā rudreṣu, śabdabrahmatvena maṇḍalabrāhmaṇeṣu, pravañcaṃ puraskṛtya niṣprapañcatayopaniṣatsu, yajñapuruṣatvena mantravidhiṣu, dehāvirbhāvairupākhyāneṣu, upāsyatvena ca sarvatreti /<BR>
siddhārthatayā na te pramāṇamiti cenna- taddhetu(toḥ)kāraṇadoṣaśaṅkānirāsasya bhāvyabhūtārthasādhāraṇatvāt /<BR>
[ku.5.681] anyatrāmīṣāṃ tātparyamiti cet- svārthapratipādanadvārā,śabdamātratayā (274) vā? prathame svārthe 'pi pramāṇyameṣitavyam,<BR>
 tasyārthasyānanyapramāṇakatvāt /<BR>
ata eva tatra tasya smārakatvamityapi mithyā /<BR>
tatpratipādakatve 'pi na tatra tātparyamiti cet- svārthāparityāge (gena?) jyotiḥśāstravadanyatrāpi tātparye ko doṣaḥ? anyathā svarganarakavrātyaśrotriyādisvarūpapratipādakānāmaprāmāṇye bahu viplaveta /<BR>
tatrābādhanāttatheti cet- tulyam /<BR>
na tādṛśo '(gar)thaḥ kvacit dṛṣṭa iti cet- svargādayo 'pi tathā /<BR>
tanmithyātvetadarthināmapravṛttau vidhānānarthakyaprasaṅga iti cet- ihāpi tadupāsanāvidhānānarthakyaprasaṅgaḥ /<BR>
tanmithyātve hi sālokyasāyujyādiphalamithyātve kaḥ prekṣāvāṃstamupāsīteti tulyamiti /<BR>
[ku.5.682] vākyādapi /<BR>
saṃsargabheda(viśeṣa)pratipādakatvaṃ hyatra vākyatvamabhipretam /<BR>
tathāca yatpadakadambakaṃ yatsaṃsargabhedapratipādakam, tat tadanapekṣasaṃsargajñānapūrvakaṃ yathā laukikam; tathā ca vaidikamiti prayogaḥ /<BR>
vipakṣe ca bādhakamuktam /<BR>
[ku.5.683] saṅkhyāviśeṣādapi- syāmabhūvaṃ bhaviṣyāmītyādisaṅkhyā ca vaktṛgā /<BR>
samākhyāpi na śākhānāmādyapravacanādṛte //17 //<BR>
kāryatayā hi prāk saṅkhyoktā, samprati tu pratipādyatayocyate /<BR>
tathāhi- uttamapuruṣābhihitā saṅkhyā vaktāramanvetīti suprasiddham /<BR>
asti ca tatprayogaḥ prāyaśo vede /<BR>
tatastadabhihitayā tayāpi sa evānugantavyaḥ /<BR>
anyathānanvayaprasaṅgāt /<BR>
athavā samākhyāviśeṣaḥ saṅkhyāviśeṣa ucyate /<BR>
kāṭhakaṃ kālāpakamityādayo hi samākhyāviśeṣāḥ śākhāviśeṣāṇāmanusmaryante /<BR>
te ca na pravacanamātranibandhanāḥ, pravaktṝṇāmanantatvāt /<BR>
nāpi prakṛṣṭavacananimittāḥ; upādhyāyebhyo 'pi prakarṣe pratyutānyathākaraṇadoṣāt /<BR>
tatpāṭhānukaraṇe ca prakarṣābhāvāt /<BR>
kati cānādau saṃsāre prakṛṣṭāḥ pravaktāra iti ko niyāmaka iti /<BR>
nāpyādyasya vaktuḥ samākhyeti yuktam; bhavadbhistadanabhyupagamāt /<BR>
abhyupagame vā sa evāsmākaṃ vedakāra iti,vṛthā vipratipattiḥ /<BR>
[ku.5.684] syādetat /<BR>
brāhmaṇatve satyavāntarajātibhedā eva kaṭhatvādayaḥ /<BR>
tadadhyeyā tadanuṣṭheyārthā ca śākhā tatsamākhyayā vpapadiśyate iti kimanupapannam- na- kṣatriyāderapi tatraivādhikārāt /<BR>
na ca yo brāhmaṇasya viśeṣaḥ, sa kṣatriyādau sambhavati /<BR>
na ca kṣatriyāderanyo veda ityasti /<BR>
na ca kaṭhāḥ kāṭhakamevādhīyate, tadarthamevānutiṣṭhantīti niyamaḥ; śākhāsañcārasyāpi prāyaśo darśanāt /<BR>
prāgevaṃ (vāyaṃ) niyama āsīt; idānīmayaṃ viplavate iti cet- viplava eva tarhi sarvadā, kaṭhādyavāntarajātiviplavādityagatireveyam /<BR>
tasmādādyapravaktṛvacananimitta evāyaṃ samākhyāviśeṣasambandha ityeva sādhyiti //<BR>
śrīḥ //<BR>
[ku.5.685] sa evaṃ bhagavān śruto 'numitaśca kaiścit sākṣādapi dṛścate prameyatvādergha(tvāt gha)ṭavat /<BR>
nanu tatsāmagrīrahitaḥ kathaṃ draṣṭavyaḥ? sā hi bahirindriyagarbhamanogarbhā vā tatra na sambhavati; cakṣurāderniyataviṣayatvāt; manaso bahirasvātantryāt /<BR>
taduktam, "hetvabhāve phalābhāvā'dityādi- na- kāryaikavyaṅgyāyāḥsāmagryā niṣeddhumaśakyatvāt /<BR>
[ku.5.686] apica dṛśyate tāvadbahirindriyoparame 'pi asannihitadeśakālārthasākṣātkāraḥ /<BR>
na ca smṛtirevāsau paṭīyasī, "smarāmi" "smṛtam" veti svapnānusandhānābhāvāt; "paśyāmi," "dṛṣṭa" mityanuvyavasāyāt /<BR>
nacāropitaṃ tatrānubhavatvam, abādhanāt /<BR>
ananubhūtasyāpi svaśiracchedanāderavabhāsanācca /<BR>
smṛtiviparyāso 'sāviti cet- yadi smṛtiviṣaye viparyāsa ityarthaḥ, tadānumanyāmahe /<BR>
atha smṛtāvevānubhavatvaviparyāsaḥ iti; tadā prāgeva nirastaḥ /<BR>
na ca sambhavatyapi /<BR>
na hyanyenākāreṇādhyavasito 'nyena jñānāvacchedakatayādhyavasīyate /<BR>
tathāca sa ghaṭa ityutpannāyāṃ smṛtau bhrāmyatastaṃ ghaṭamanubhavāmīti syāt, na tvimaṃ ghaṭamiti /<BR>
na hyayaṃ ghaṭa iti smṛterākāraḥ /<BR>
tasmādanubhava evāsau svīkartavyaḥ /<BR>
[ku.5.687] asti ca svapnānubhavasyāpi kasyacit satyatvam, saṃvādāt /<BR>
tacca kākatālīyamapi na nirnimittam; sarvasvapnajñānānāmapi tathātvaprasaṅgāt /<BR>
hetuścātra dharma eva /<BR>
sa ca karmajavat yogajo 'pi yogavidheravaseyaḥ; karmayogavidhyostulyayogakṣematvāt /<BR>
tasmāt yogināmanubhavo dharmajatvāt pramā, sākṣātkāritvāt pratyakṣaphalam; dharmānanugṛhītabhāvanāmātraprabhavastu na prameti vibhāga iti /<BR>
atastatsāmagrīviraho 'siddhaḥ /<BR>
[ku.5.688] tathāpi vipakṣe kiṃ bādhakamiti cet- "dve brahmaṇī veditavye" ityādi yogavidhivaiyarthyaprasaṅgaḥ, aśakyānuṣṭhānopāyopadeśakatvāt /<BR>
na cāsākṣātkārijñānavidhānametat; arthajñānāvadhinādhyayanavidhinaiva tasya gatārthatvāditi /<BR>
etena paramāṇvādayo vyākhyātā iti /<BR>
[ku.5.689] tadenamevambhūtamadhikṛtya śrūyate- "na draṣṭurdṛṣṭerviparilopo vidyate" iti, "ekamevādvitīya'miti, "paśyatyacakṣuḥ sa śṛṇotyakarṇa" iti, "dve brahmaṇī veditavye parañcāparameva ce'ti, "yajñena yajñamayajanta<BR>
 devā" iti, (yajño (275) vai devā iti) "yajño vai viṣṇu'ratyādi /<BR>
smaryate ca- (gī.) "sarvadharmān parityajya māmekaṃ śaraṇaṃ vraja" iti, "madarthaṃ karma kaunteya muktasaṅgaḥsamācara" iti, "yajñārthāt karmaṇo 'nyatra loko 'yaṃ karmabandhana" iti, "yajñāyācarataḥ karma samagraṃ pravilīyate" ityādi /<BR>
anuśiṣyate ca sāṅkhyapravacane īśvarapraṇidhānam /<BR>
tamimaṃ jyotiṣṭomādibhiriṣṭaiḥ, prāsādādinā pūrtena,śītātapasahanādinā tapasā, ahiṃsādibhiryamaiḥ, śaucasantoṣādibhirniyamaiḥ, āsana(276)prāṇāyāmādinā yogena maharṣayo 'pi vividiṣanti /<BR>
tasmin jñāte sarvamidaṃ jñātaṃ bhavatītyevaṃ vijñāya śrutvaikatānastatparo bhavet /<BR>
yattedaṃ gīyate- "manmanā bhava madbhakto madyājī māṃ namaskuru /<BR>
māmevaiṣyasi yuktvaivamātmānaṃ matparāyaṇaḥ" /<BR>
"bhoktāraṃ yajñatapasāṃ sarvalokamaheśvaram /<BR>
suhṛdaṃ sarvabhūtānāṃ jñātvā māṃ śāntimṛcchati" iti /<BR>
[ku.5.690] ityevaṃ śrutinītisamplavajalairbhūyobhirākṣālite /<BR>
yeṣāṃ nāspadamādadhāsi hṛdaye te śaulasārāśayāḥ (277)  //<BR>
kint.u prastutavipratīpavidhayo 'pyuccairbhavaccintakāḥ /<BR>
kāle kāruṇika! tvayaiva kṛpayā te bhāvanīyā (278) narāḥ //18 //<BR>
asmākaṃ tu nisargasundara! cirācceto nimagnaṃ tvayī tyaddhā'nandanidhe! tathāpi taralaṃ nādyāpi santṛpyate (279) //<BR>
tannātha! tvaritaṃ vidhehi karuṇāṃ yena tvadekāgratām /<BR>
yāte cetasi nāpnuvāma śataśo yāmyāḥ punaryātanāḥ //19 //<BR>
ityeṣa nītikusumāñjalirujjvalaśrīryadvāsayedapi ca dakṣiṇavāmakau (gau) dvau /<BR>
no vā tataḥ kimamareśagurorgurustu prīto 'stvanena padapīṭhasamarpitenar (paṇena?280) //20 //<BR>
iti nyāyācāryapadāṅkitaśrīmadudayanaviracitaṃ nyāyakusumāñjaliprakaraṇaṃ sampūrṇam // //<BR>
oṃ tatsat /<BR>
brahmārpaṇaṃ bhavatu /<BR>
śubhamastu /<BR>
śrīrastu //<BR>
i /<BR>
<BR>
<BR>
<BR>
<BR>
<BR>
<BR>
<BR>
<BR>
<BR>
</body></html>
