<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Nagarjuna: Ratnavali, 1</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Nagarjuna: Ratnavali, 1<BR>
<BR>
Based on the edition by Giuseppe Tucci:<BR>
Journal of the Royal Asiatic Society of Great Britain and Ireland, <BR>
1934, pp. 307-325; 1936, pp. 237-252, 423-435.<BR>
<BR>
<BR>
Version: 0.1a<BR>
Last updated: Tue May  6 21:10:14 NZST 2003<BR>
Text input by Richard Mahoney: r.mahoney@comnet.net.nz<BR>
Latest Version:<BR>
 http://homepages.comnet.co.nz/~r-mahoney/ratna_text/ratna_text.html<BR>
<BR>
<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
<BR>
|| namo ratnatrayāya ||<BR>
<BR>
sarvadoṣavinirmuktaṃ guṇaiḥ sarvair alaṃkṛtaṃ |<BR>
<BR>
praṇamya sarvajñam ahaṃ sarvasattvaikabāndhavaṃ || RATNA_01.01<BR>
<BR>
dharmam ekāntakalyāṇaṃ rāja [ n dha ] rmodayāya te |<BR>
<BR>
vakṣyāmi dharmaḥ siddhiṃ hi yāti saddharmabhājane || RATNA_01.02<BR>
<BR>
prāg dharmābhyudayo yatra paścān naiḥśreyasodayaḥ |<BR>
<BR>
samprāpyābhyudayaṃ yasmād eti naiḥśreyasaṃ kramāt || RATNA_01.03<BR>
<BR>
sukham abhyudaya [ s tatra mokṣo ] naiḥśreyaso mataḥ |<BR>
<BR>
asya sādhanasaṃkṣepaḥ śraddhāprajñe samāsataḥ || RATNA_01.04<BR>
<BR>
śrāddhatvād bhajate dharmaṃ prājñatvād vetti tattvataḥ |<BR>
<BR>
prajñā pradhānaṃ tv anayoḥ śraddhā pūrvaṅgamāsya tu || RATNA_01.05<BR>
<BR>
chandād dveṣād bhayān mohād yo dharmaṃ nātivartate |<BR>
<BR>
sa śrāddha iti vijñeyaḥ śreyaso bhājanaṃ param || RATNA_01.06<BR>
<BR>
kāyavāṅmānasaṃ karma sarvaṃ samyak parīkṣya yaḥ |<BR>
<BR>
parātmahitam ājñāya sadā kuryāt sa paṇḍitaḥ || RATNA_01.07<BR>
<BR>
ahiṃsā cauryaviratiḥ paradāravivarjanam |<BR>
<BR>
mithyāpaiśunyapāruṣyābaddhavādeṣu saṃyamaḥ || RATNA_01.08<BR>
<BR>
lobhavyāpādanāstik [ yadṛṣṭīnāṃ parivarjanaṃ |<BR>
<BR>
ete karmapathā ] śuklā daśa kṛṣṇā viparyayāt || RATNA_01.09<BR>
<BR>
amadyapānaṃ svājīvo 'vihiṃsā dānam ādarāt |<BR>
<BR>
pūjyapūjā ca maitrī ca dharmaś caiṣa samāsataḥ || RATNA_01.10<BR>
<BR>
śarīratāpanād dharmaḥ kevalān [ nāsti tena hi ] |<BR>
<BR>
[ 2,a ] na paradrohaviratir na pareṣām anugrahaḥ || RATNA_01.11<BR>
<BR>
dānaśīlakṣamāspaṣṭaṃ yaḥ saddharmamahāpatham |<BR>
<BR>
anādṛtya vrajet kāyakleśago daṇḍakotpathaiḥ || RATNA_01.12<BR>
<BR>
sa saṃsārāṭavīṃ ghorām anantajanapādapām |<BR>
<BR>
kleśavyālāvalīḍhāṅgaḥ sudīrghaṃ pratipadyate || RATNA_01.13<BR>
<BR>
hiṃsayā jāyate 'lpāyuḥ bahvābādho vihiṃsayā |<BR>
<BR>
cauryeṇa bhogavyasanī saśa [ truḥ ] paradārikaḥ || RATNA_01.14<BR>
<BR>
pratyākhyānaṃ mṛṣāvādāt paiśunyāt mitrabhedanam |<BR>
<BR>
apriyaśravaṇaṃ raukṣyād abāddhād durbhagaṃ vacaḥ || RATNA_01.15<BR>
<BR>
manorathān hanty abhidhyā vyāpādo bhayadaḥ smṛtaḥ |<BR>
<BR>
mithyādṛṣṭiḥ kudṛṣṭitvaṃ madyapānaṃ matibhramaḥ || RATNA_01.16<BR>
<BR>
apradānena dāridryaṃ mithyājivena vañcanā |<BR>
<BR>
stambhena duḥkuḷīnatvam alpaujaskatvam īrṣayā || RATNA_01.17<BR>
<BR>
krodhād durvarṇatā maurkhyam apraśnena vipaścitām |<BR>
<BR>
phalam etan manuṣyatve sarvebhyaḥ prāk ca durgatiḥ || RATNA_01.18<BR>
<BR>
esāṃ akuśalākhyānāṃ vipāko yaḥ prakīrtitaḥ |<BR>
<BR>
kuśalānāṃ ca sarveṣāṃ viparītaḥ phalodayaḥ || RATNA_01.19<BR>
<BR>
lobho dveṣaś ca mohas ca tajjaṃ karmeti cāśubham |<BR>
<BR>
alobhāmohādveṣāś ca tajjaṃ karmetarac chubhaṃ || RATNA_01.20<BR>
<BR>
aśubhāt sarvaduḥkhāni sarvadurgatayas tathā |<BR>
<BR>
śubhāt sugatayaḥ sarvāḥ sarvajanmasukhāni ca || RATNA_01.21<BR>
<BR>
nivṛttir [ 2,b ] aśubhāt kṛtsnāt pravṛttis tu śubhe sadā |<BR>
<BR>
manasā karmaṇā vācā dharmo 'yaṃ dvividhaḥ smṛtaḥ || RATNA_01.22<BR>
<BR>
narakapretatiryagbhyo dharmād asmād vimucyate |<BR>
<BR>
nṛṣu deveṣu cāpnoti sukhaśrīrājyavistarān || RATNA_01.23<BR>
<BR>
dhyānāpramāṇārūpyais tu brahmādyasukham aśnute |<BR>
<BR>
ityabhyudayadharmo 'yaṃ phalaṃ cāsya samāsataḥ || RATNA_01.24<BR>
<BR>
naiḥśreyasaḥ punar dharmaḥ sūkṣmo gambhīradarśanaḥ |<BR>
<BR>
bālānāṃ [ aśrotravatām ] uktas trāsakāro jinaiḥ || RATNA_01.25<BR>
<BR>
nāsmy ahaṃ na bhaviṣyāmi na me 'sti na bhaviṣyati |<BR>
<BR>
iti bālasya santrāsaḥ paṇḍitasya bhayakṣayaḥ || RATNA_01.26<BR>
<BR>
ahaṃkāraprasūteyaṃ mamakāropasaṃhitā |<BR>
<BR>
prajā prajāhitaikāntavādinā 'bhihitā khila || RATNA_01.27<BR>
<BR>
asty ahaṃ mama cāstīti mithyaitat paramārthataḥ |<BR>
<BR>
yathābhūtaparijñānān na bhavaty ubhayam yataḥ || RATNA_01.28<BR>
<BR>
ahaṃkārodbhavāḥ skandhāḥ so 'haṃkāro 'nṛto 'rthataḥ |<BR>
<BR>
bījaṃ yasyānṛtaṃ tasya prarohaḥ satyataḥ kutaḥ || RATNA_01.29<BR>
<BR>
skandhān asatyān dṛṣṭvaivam ahaṃkāraḥ prahīyate |<BR>
<BR>
ahaṃkāraprahāṇāc ca na punaḥ skandhasaṃbhavaḥ || RATNA_01.30<BR>
<BR>
yathādarśam upādāya [ svamukhapratibimbakam |<BR>
<BR>
dṛśya ] te nāma tac caivam na kiṃcid api tattvataḥ || RATNA_01.31<BR>
<BR>
ahaṃkāras tathā skandhān upādāyopalabhyate |<BR>
<BR>
na ca kaścit sa tattvena svamukhapratibimbavat || RATNA_01.32<BR>
<BR>
yathādarśam anādāya svamukhapratibimbakam |<BR>
<BR>
na dṛśyate tathā skandhān [ 3,a ] anādāyāham ity api || RATNA_01.33<BR>
<BR>
evaṃvidhārthaśravaṇād dharmacakṣur avāptavān |<BR>
<BR>
āryānanandaḥ svayaṃ caiva bhikṣubhyo 'bhīkṣṇam uktavān || RATNA_01.34<BR>
<BR>
skandhagrāho yāvad asti tāvad evāham ity api |<BR>
<BR>
ahaṃkāre sati punaḥ karma janma tataḥ punaḥ || RATNA_01.35<BR>
<BR>
trivartmaitad anādyantamadhyaṃ saṃsāramaṇḍalaṃ |<BR>
<BR>
alātamaṇḍalaprakhyaṃ bhramaty anyonyahetukaṃ || RATNA_01.36<BR>
<BR>
svaparobhayatas tasya traikālyato 'py aprāptitaḥ |<BR>
<BR>
ahaṃkāraḥ kṣayaṃ yāti tataḥ karma ca janma ca || RATNA_01.37<BR>
<BR>
evaṃ hetuphalotpādaṃ paśyaṃs tatkṣayaṃ eva ca |<BR>
<BR>
nāstitām astitāṃ caiva naiti lokasya tattvataḥ || RATNA_01.38<BR>
<BR>
sarvaduḥkhakṣayaṃ dharmaṃ śrutvaivam aparīkṣakaḥ |<BR>
<BR>
saṃkampaty aparijñānād abhayasthānakātaraḥ || RATNA_01.39<BR>
<BR>
na bhaviṣyati nirvāṇe sarvam etan na te bhayam |<BR>
<BR>
ucyamāna ihābhāvas tasya te kiṃ bhayaṃkaraḥ || RATNA_01.40<BR>
<BR>
mokṣe nātmā na ca skandhā mokṣaś ced īdṛṣaḥ priyaḥ |<BR>
<BR>
ātmaskandhāpanayanaṃ kim ihaiva tavāpriyaṃ || RATNA_01.41<BR>
<BR>
na cābhāvo 'pi nirvāṇaṃ kuta eva tasya bhāvatā |<BR>
<BR>
bhāvābhāvaparāmarśakṣayo nirvāṇam ucyate || RATNA_01.42<BR>
<BR>
samāsān nāstitādṛṣṭiḥ phalaṃ nāstīti karmaṇaḥ |<BR>
<BR>
apuṇyāpāyikī caiṣā mithyādṛṣṭir iti smṛtā || RATNA_01.43<BR>
<BR>
samāsād astitādṛṣtiḥ phalaṃ cāstīti karmaṇām |<BR>
<BR>
puṇyā sugatiniṣyandā samyagdṛṣṭir iti smṛtā || RATNA_01.44<BR>
<BR>
jñāne [ 3,b ] nāstyastitāśānteḥ pāpapuṇyavyatikramaḥ |<BR>
<BR>
durgateḥ sugateś cāsmāt sa mokṣah sadbhir ucyate || RATNA_01.45<BR>
<BR>
sahetum udayaṃ paśyan nāstitām ativartate |<BR>
<BR>
astitām api nopaiti nirodhaṃ saha hetunā || RATNA_01.46<BR>
<BR>
prāgjātaḥ sahajātaś ca hetur ahetuko 'rthataḥ |<BR>
<BR>
prajñapter apratītatvād utpatteś caiva tattvataḥ || RATNA_01.47<BR>
<BR>
asmin satīdaṃ bhavati dīrghe hrasvaṃ yathā sati |<BR>
<BR>
[ tasyotpādād udetīdaṃ dīpotpādād yathā ] prabhā || RATNA_01.48<BR>
<BR>
hrasve 'sati punar dīrghaṃ na bhavati svabhāvataḥ |<BR>
<BR>
pradīpasyāpy anutpādāt prabhāyā apy asaṃbhavaḥ || RATNA_01.49<BR>
<BR>
evaṃ hetuphalotpādaṃ dṛṣtvā nopaiti nāstikyaṃ |<BR>
<BR>
abhyupetyāsya lokasya yāthābhūtyaṃ prapañcajam || RATNA_01.50<BR>
<BR>
nirodhaṃ ca prapañcotthaṃ yāthābhūtyād upāgataḥ |<BR>
<BR>
nopayāty astitāṃ tasmān mucyate 'dvayaniśritaḥ || RATNA_01.51<BR>
<BR>
durād ālokitaṃ rūpam āsannair dṛśyate sphuṭam |<BR>
<BR>
marīcir yadi vāri syād āsannaiḥ kiṃ na dṛśyate || RATNA_01.52<BR>
<BR>
dūrībhūtair yathābhūto loko 'yaṃ dṛśyate tathā |<BR>
<BR>
na dṛśyate tadāsannair animitto marīcivat || RATNA_01.53<BR>
<BR>
[ marīcis toyasadṛśī yathā nāmbo na ] cārthataḥ |<BR>
<BR>
skandhās tathātmasadṛśā natmāno nāpi te 'rthataḥ || RATNA_01.54<BR>
<BR>
mariciṃ toyam ity etad iti matvāgato 'tra san |<BR>
<BR>
yadi nāstīti tat toyaṃ [ gṛhṇīyān mūḍha eva saḥ || RATNA_01.55<BR>
<BR>
marīcipratimaṃ lo ] kam [ 4,a ] evam astīti gṛhṇataḥ |<BR>
<BR>
nāstīti cāpi moho 'yaṃ sati mohe na mucyate || RATNA_01.56<BR>
nāstiko durgatiṃ yāti sugatiṃ yāti cāstikaḥ |<BR>
<BR>
yathābhūtaparijñānān mokṣam advayaniśritaḥ || RATNA_01.57<BR>
<BR>
anicchan nāstitāstitve yathābhūtaparijñayā |<BR>
<BR>
nāstitāṃ labhate mohāt kasmān na labhate 'stitāṃ || RATNA_01.58<BR>
<BR>
syād astidūṣaṇād asya nāstitākṣipyate 'rthataḥ |<BR>
<BR>
nāstitādūṣanād eva kasmān nākṣipyate 'stitā || RATNA_01.59<BR>
<BR>
na pratijñā na caritaṃ na cittaṃ bodhiniśrayāt |<BR>
<BR>
nāstikatve 'rthato yeṣāṃ kathaṃ te nāstikāḥ smṛṭāḥ || RATNA_01.60<BR>
<BR>
sasāṃkhyaulūkyanirgranthapudgalaskandhavādinam |<BR>
<BR>
pṛccha lokaṃ yadi vadaty astināstivyatikramam || RATNA_01.61<BR>
<BR>
dharmayautakam ity asmān nāstyastitvavyatikramam |<BR>
<BR>
viddhi gaṃbhīram ity uktaṃ buddhānāṃ śāsanāmṛtam || RATNA_01.62<BR>
<BR>
vibhavaṃ naiti nāyāti na tiṣṭhaty api cakṣaṇam |<BR>
<BR>
traikālyavyativṛttātmā loka eva kuto 'rthataḥ || RATNA_01.63<BR>
<BR>
dvayor apy āgatigatī prasthitiś ca na tattvataḥ |<BR>
<BR>
lokanirvāṇayos tasmād viśeṣaḥ ka ivārthataḥ || RATNA_01.64<BR>
<BR>
sthiter abhāvād udayo nirodhaś ca na tattvataḥ |<BR>
<BR>
uditaḥ sthitaś ceti niruddhaś ca kuto 'rthataḥ || RATNA_01.65<BR>
<BR>
katham aksaṇiko bhāvaḥ pariṇāmaḥ sadā yadi |<BR>
<BR>
nāsti cet pariṇāmaḥ syād anyathātvaṃ kuto 'rthataḥ || RATNA_01.66<BR>
<BR>
ekadeśe [ 4,b ] kṣayād vā syāt kṣaṇikaṃ sarvaśo 'pi vā |<BR>
<BR>
vaiṣamyānupalabdheś ca dvidhāpy etad ayuktimat || RATNA_01.67<BR>
<BR>
kṣaṇike sarvathā bhāvet kutaḥ kācit purāṇatā |<BR>
<BR>
sthairyād akṣaṇike cāpi kutaḥ kācit purāṇatā || RATNA_01.68<BR>
<BR>
yathānto 'sti kṣaṇasyaivam ādir madhyaṃ ca kalpyatām |<BR>
<BR>
tryātmakatvāt kṣaṇasyaivaṃ na lokasya kṣaṇaṃ sthitiḥ || RATNA_01.69<BR>
<BR>
ādimadhyāvasānāni c [ intyāni kṣaṇavat punaḥ |<BR>
<BR>
ādimadhyā ] vasānatvaṃ na svataḥ parato 'pi vā || RATNA_01.70<BR>
<BR>
naiko 'nekapradeśatvān nāpradeśaś ca kaścana |<BR>
<BR>
vinaikam api nāneko nāstitvam api cāstitām || RATNA_01.71<BR>
<BR>
vināśāt pratipakṣād vā syād astitvasya nāstitā |<BR>
<BR>
vināśaḥ pratipakṣo vā kathaṃ syād astyasaṃbhavāt || RATNA_01.72<BR>
<BR>
nirvṛtes tena lokasya nopaity ūnatvam arthataḥ |<BR>
<BR>
antavān iti lokaś ca pṛṣṭas tuṣṇīṃ jino 'bhavat || RATNA_01.73<BR>
<BR>
sarvajña iti sarvajño budhais tenaiva gamyate |<BR>
<BR>
yenaitad dharmagāmbhīryaṃ novācābhājane loke || RATNA_01.74<BR>
<BR>
iti naiḥśreyaso dharmo gambhīro niṣparigrahaḥ |<BR>
<BR>
anālaya ity proktaḥ saṃbuddhais tattvadarśibhiḥ || RATNA_01.75<BR>
<BR>
asmād anālayād dharmād ālayābhiratā janāḥ |<BR>
<BR>
astināstyavyatikrantā bhītā naśyanty amedhasaḥ || RATNA_01.76<BR>
<BR>
te naṣṭā nāśayanty anyān abhayasthānabhīravaḥ |<BR>
<BR>
tathā kuru yathā rājan naṣṭair na vipranāśyase || RATNA_01.77<BR>
<BR>
* * * * * * * * * *<BR>
<BR>
<BR>
<BR>
<BR>
</body></html>
