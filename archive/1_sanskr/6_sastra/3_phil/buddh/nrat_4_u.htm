<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Nagarjuna: Ratnavali, 4</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Nagarjuna: Ratnavali, 3<BR>
<BR>
Based on the edition by Giuseppe Tucci:<BR>
Journal of the Royal Asiatic Society of Great Britain and Ireland, <BR>
1934, pp. 307-325; 1936, pp. 237-252, 423-435.<BR>
<BR>
<BR>
Version: 0.1a<BR>
Last updated: Mon May  5 10:46:40 NZST 2003<BR>
Text input by Richard Mahoney: r.mahoney@comnet.net.nz<BR>
Latest Version:<BR>
 http://homepages.comnet.co.nz/~r-mahoney/ratna_text/ratna_text.html<BR>
<BR>
<BR>
<BR>
<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


[ 15a ] adharmam anyāyyam api prāyo rājā 'nujīvibhiḥ |<BR>
<BR>
ācaran stūyate tasmāt kṛcchrād vetti kṣamā 'kṣamaṃ || RATNA_04.01<BR>
<BR>
anyo 'pi tāvad yaḥ kaścid durvacaḥ kṣamam apriyam |<BR>
<BR>
kimu rājā mahābhaumas tvaṃ mayā bhikṣuṇā satā || RATNA_04.02<BR>
<BR>
tvatkṛtād eva tu snehāj jagatām anukampayā |<BR>
<BR>
aham eko vadāmi tvāṃ pathyam apy apriyaṃ bhṛśaṃ || RATNA_04.03<BR>
<BR>
satyaṃ ślakṣṇārthavat pathyaṃ śiṣyaḥ kāle 'nukampayā |<BR>
<BR>
vācya ity āha bhagavāṃs tad evam abhidhīyase || RATNA_04.04<BR>
<BR>
akrodhe satyavākye ca ślāghyamāṇo yadi sthitaḥ |<BR>
<BR>
śravyaṃ samparigṛhṇīyāt sattoyaṃ snāpyamānavat || RATNA_04.05<BR>
<BR>
tasya me vadato vākyaṃ tvam ihāmutra ca kṣamaṃ |<BR>
<BR>
jñātvā kuru hitāyedam ātmano jagato 'pi ca || RATNA_04.06<BR>
<BR>
yācakebhyaḥ purā dānāt prāpyārthāṃś cen na dāsyasi |<BR>
<BR>
akṛtajñatvalobhābhyāṃ nārthān punar avāpsyasi || RATNA_04.07<BR>
<BR>
iha pathy adanaṃ loke na vahaty abhṛto bhṛtaḥ |<BR>
<BR>
yācakas tv abhṛto 'mutra hīnaḥ śataguṇadvahaḥ || RATNA_04.08<BR>
<BR>
udāracittaḥ satataṃ bhavodārakriyārataḥ |<BR>
<BR>
udārakarmaṇaḥ sarvam udāraṃ jāyate phalam || RATNA_04.09<BR>
<BR>
manorathair api klībair anālīḍhaṃ narādhipaiḥ |<BR>
<BR>
kuru dharmāspadaṃ śrīmat khyātaṃ ratnatrayāspadam || RATNA_04.10<BR>
<BR>
sāmantarājaromāñcakaraṃ dharmāspadaṃ na yat |<BR>
<BR>
mṛtyasyāpy apraśasyatvād rājaṃs tad akṛtaṃ varam || RATNA_04.11<BR>
<BR>
atyaudāryād [ 15b ] udārāṇāṃ vismayotsāhavardhaṇam |<BR>
<BR>
utsāhaghnaṃ ca mandānāṃ sarvasvenāpi kāraya || RATNA_04.12<BR>
<BR>
utsṛjyāmutra gantavyaṃ sarvasvam avaśena te |<BR>
<BR>
dharme niyuktaṃ yāty eva purastāt sarvam eva tat || RATNA_04.13<BR>
<BR>
sarvasvaṃ pūrvanṛpateḥ nṛpasya vaśam āgataṃ |<BR>
<BR>
kiṃ pūrvakasya dharmāya sukhāya yaśase 'pi vā || RATNA_04.14<BR>
<BR>
bhuktād arthād iha sukhaṃ dattāt pāratrikaṃ sukham |<BR>
<BR>
abhuktādattanaṣṭatvād duḥkham eva kutaḥ sukhaṃ || RATNA_04.15<BR>
<BR>
vinaśyan sacivair dātum asvātantryān na śakyasi |<BR>
<BR>
āpatichedaniḥsnehair navarājapriyaiṣibhiḥ || RATNA_04.16<BR>
<BR>
sarvasvenāpy ataḥ svasthaḥ śīghraṃ dharmāspadaṃ kuru |<BR>
<BR>
mṛtyupratyayamadhyasthaḥ pravātasthapradīpavat || RATNA_04.17<BR>
<BR>
dharmādhikārā ye cānye pūrvarājapravartitāḥ |<BR>
<BR>
devadroṇyādayas te 'pi pravartyantāṃ yathā sthitāḥ || RATNA_04.18<BR>
<BR>
ahiṃsakaiḥ śubhācārair vratasthair atithipriyaiḥ |<BR>
<BR>
sarvakṣamair akalahair bhajyeraṃs taiḥ sado(dya)taiḥ || RATNA_04.19<BR>
<BR>
andhavyādhitahīnāṅgadīnānāthavanīpakāḥ |<BR>
<BR>
te 'py annapānaṃ sāmyena labherann avighaṭṭitāḥ || RATNA_04.20<BR>
<BR>
anarthīnām api satāṃ dhārmikāṇāṃ anugrahān |<BR>
<BR>
apy anyarājyasaṃsthānām anurūpān pravarttaya || RATNA_04.21<BR>
<BR>
sarvadharmādhikāreṣu dharmādhikṛtam utthitaṃ |<BR>
<BR>
alubdhaṃ paṇḍitaṃ dharmyaṃ kuru teṣām abādhakaṃ || RATNA_04.22<BR>
<BR>
nītijñān dhārmikān snigdhān śucīn bhaktān akātarān |<BR>
<BR>
kulinān śīlasampannān [ 16a ] kṛtajñān sacivān kuru || RATNA_04.23<BR>
<BR>
akṣudrāṃs tyāginaḥ śūrān snigdhān sambhoginaḥ sthirān |<BR>
<BR>
kuru nityāpramattāṃs ca dhārmikān daṇḍanāyakān || RATNA_04.24<BR>
<BR>
dharmaśīlān śucīn dakṣān kāryajñān śāstrakovidān |<BR>
<BR>
kṛtavṛttīn samān snigdhān vṛddhān adhikṛtan kuru || RATNA_04.25<BR>
<BR>
pratimāsaṃ ca tebhyas tvaṃ sarvam āyavyayaṃ śṛṇu |<BR>
<BR>
śrutvā dharmādhikārādyaṃ kāryaṃ sarvaṃ svayaṃ vada || RATNA_04.26<BR>
<BR>
dharmārthaṃ yadi te rājyaṃ na kīrtyarthaṃ na kāmataḥ |<BR>
<BR>
tataḥ saphalam atyartham anarthārtham ato 'nyathā || RATNA_04.27<BR>
<BR>
parasparāmiṣībhūte loke 'smin prāyaśo nṛpa |<BR>
<BR>
yathā rājyaṃ ca dharmaś ca bhavet tava tathā śṛṇu || RATNA_04.28<BR>
<BR>
jñānavṛddhā kule jātā nyāyajñāḥ pāpabhīravaḥ |<BR>
<BR>
sametā bahavo nityaṃ santu te kāryadarśinaḥ || RATNA_04.29<BR>
<BR>
daṇḍabandhaprahārādīn kuryus te nyāyato 'pi cet |<BR>
<BR>
kārunyārdraḥ sadā bhūtvā tvam anugrahavān bhava || RATNA_04.30<BR>
<BR>
hitāyaiva tvayā cittam unnāmyaṃ sarvadehinām |<BR>
<BR>
kāruṇyāt satataṃ rājaṃs tīvrapāpakṛtām api || RATNA_04.31<BR>
<BR>
tīvrapāpeṣu hiṃsreṣu kṛpā kāryā viśeṣataḥ |<BR>
<BR>
ta eva hi kṛpāsthānam hatāmāno mahātmanām || RATNA_04.32<BR>
<BR>
pratyahaṃ pañcarātram vā baddhān kṣīnān vimocaya |<BR>
<BR>
śeṣān api yathāyogaṃ mā kāṃścit naiva mocaya || RATNA_04.33<BR>
<BR>
yeṣv amokṣaṇacittaṃ te jāyate teṣv asaṃvaraḥ |<BR>
<BR>
tasmād asaṃvarāt pāpam ajasram upacīyate || RATNA_04.34<BR>
<BR>
[ 16b ] yāvac ca na vimucyeraṃs tāvat syuḥ sukhabandhanāḥ |<BR>
<BR>
nāpitasnānapānānnabhaiṣajyavasanānvitāḥ || RATNA_04.35<BR>
<BR>
apātreṣv iva putreṣu pātrīkaraṇakāṅkṣayā |<BR>
<BR>
kāruṇy [ āt tāḍanam kāryaṃ na dveṣān ] nārthalipsayā || RATNA_04.36<BR>
<BR>
vimṛśya saṃyag vijñāya praduṣṭān ghātakān api |<BR>
<BR>
ahatvā 'pīḍayitvā ca kuru nirviṣayān narān || RATNA_04.37<BR>
<BR>
svatantraḥ paśya sarvaṃ ca viṣayaṃ cāracakṣuṣā |<BR>
<BR>
nityāpramattaḥ smṛtimān kuru kāryaṃ ca dhārmikaṃ || RATNA_04.38<BR>
<BR>
pradānamānasatkārair guṇasthān satataṃ bhaja |<BR>
<BR>
udārair anurūpais tu śeṣān api yathāvidhi || RATNA_04.39<BR>
<BR>
sammānasphītakusumaḥ sampradānamahāphalaḥ |<BR>
<BR>
rājavṛkṣaḥ kṣamācchāyaḥ sevyate bhṛtyaprakṣibhiḥ || RATNA_04.40<BR>
<BR>
tyāgaśīlamayo rājā tejasvī bhavati priyaḥ |<BR>
<BR>
śarkarāmodako yadvad elāmaricakarkaśaḥ || RATNA_04.41<BR>
<BR>
mātsyanyāyaś ca te naivaṃ nyāyād rājyaṃ bhaviṣyati |<BR>
<BR>
na cānyāyo na vā 'dharmo dharmaś caivaṃ bhaviṣyati || RATNA_04.42<BR>
<BR>
paralokāt tvayā rājyaṃ nānītaṃ nāpi neṣyasi |<BR>
<BR>
dharmāt prāptam ato 'syārthe nādharmaṃ kartum arhasi || RATNA_04.43<BR>
<BR>
rājyena bhāṇḍamūlyena duḥkhabhāṇḍaparamparām |<BR>
<BR>
rājan yathā nārjayasi prayatnaḥ kriyatāṃ tathā || RATNA_04.44<BR>
<BR>
rājyena bhāṇḍamūlyena rājyabhāṇḍaparamparāṃ |<BR>
<BR>
rājan yathā nirviśasi prayatnaḥ kriyatāṃ tathā || RATNA_04.45<BR>
<BR>
caturdvīpām api prāpya pṛthivīṃ cakravartinaḥ [ 17a ] |<BR>
<BR>
śārīraṃ mānasaṃ caiva sukhadvayam idaṃ matam || RATNA_04.46<BR>
<BR>
duḥkhapratikriyāmātraṃ śārīraṃ vedanāsukhaṃ |<BR>
<BR>
saṃjñāmayaṃ mānasaṃ tu kevalaṃ kaplpanākṛtaṃ || RATNA_04.47<BR>
<BR>
duḥkhapratikriyāmātraṃ kalpanāmātram eva ca |<BR>
<BR>
lokasya sukhasarvasvaṃ vyartham etad ato 'rthataḥ || RATNA_04.48<BR>
<BR>
dvīpadeśapurāvāsapradeśasānavāsasāṃ |<BR>
<BR>
śayyā 'nnapānahastyastyaśvastrīṇāṃ caikaikabhogyatā || RATNA_04.49<BR>
<BR>
yadā ca yatra cittaṃ syāt tadānena sukhaṃ kila |<BR>
<BR>
śeṣāṇām amanaskārāt teṣāṃ vyarthatvam arthataḥ || RATNA_04.50<BR>
<BR>
viṣayān pañcabhiḥ pañca cakṣurādibhir indriyaiḥ |<BR>
<BR>
na kalpayati yed gṛhṇan nāsmāt teṣu tadā sukhaṃ || RATNA_04.51<BR>
<BR>
jānīte viṣayaṃ yaṃ yaṃ yena yenendriyeṇa ca |<BR>
<BR>
tadā na śeṣaiḥ śeṣāṇi vyarthāny eva yatas tadā || RATNA_04.52<BR>
<BR>
indriyair upalabdhasya viṣayasyākṛtiṃ manaḥ |<BR>
<BR>
upalabhya vyatītasya kalpayan manyate sukhaṃ || RATNA_04.53<BR>
<BR>
ekam arthaṃ vijānāti yady apy ekam ihendriyaṃ |<BR>
<BR>
tad apy arthaṃ vinā vyarthaṃ vyartho 'rtho 'pi ca tad vinā || RATNA_04.54<BR>
<BR>
pratītya mātāpitarau yathoktaḥ putrasambhavaḥ |<BR>
<BR>
cakṣūrūpe pratītyaivam ukto vijñānasaṃbhavah || RATNA_04.55<BR>
<BR>
atītānāgatā vyarthāḥ viṣayāḥ sārdham indriyaiḥ |<BR>
<BR>
taddvayānatiriktatvād vyarthā ye 'pi ca sāmpratāḥ || RATNA_04.56<BR>
<BR>
alātacakraṃ gṛhṇāti yathā cakṣur viparyayāt |<BR>
tathendriyāṇi [ 17b ] gṛhṇanti viṣayān sāmpratān iva || RATNA_04.57<BR>
<BR>
indriyāṇīndriyārthāś ca pañcabhūtamayā matāḥ |<BR>
<BR>
pratisvaṃ bhūtavaiyarthyād eṣāṃ vyarthatvam arthataḥ || RATNA_04.58<BR>
<BR>
nirindhano 'gnir bhūtānāṃ vinirbhāge prasajyate |<BR>
<BR>
saṃparke lakṣaṇābhāvaḥ śeṣeṣv apy eṣa nirṇayaḥ || RATNA_04.59<BR>
<BR>
evaṃ dvidhāpi bhūtānāṃ vyarthatvāt saṅgatir vṛthā |<BR>
<BR>
vyarthatvāt saṅgateś caivaṃ rūpaṃ vyartham ato 'rthataḥ || RATNA_04.60<BR>
<BR>
vijñānavedanāsaṃjñāsaṃskārāṇām ca sarvaśaḥ |<BR>
<BR>
pratyekam ātmavaiyarthyād vaiyarthyaṃ paramārthataḥ || RATNA_04.61<BR>
<BR>
sukhābhimāno duḥkhasya pratīkāre yathārthataḥ |<BR>
<BR>
tathā duhkhābhimāno 'pi sukhasya pratighātajaḥ || RATNA_04.62<BR>
<BR>
sukhe saṃyogatṛṣṇaivaṃ naiḥsvābhāvyāt prahīyate |<BR>
<BR>
duḥkhe viyogatṛṣṇā ca paśyatāṃ muktir ity ataḥ || RATNA_04.63<BR>
<BR>
kaḥ paśyatīti cec cittaṃ vyavahāreṇa kathyate |<BR>
<BR>
na hi caittaṃ vinā cittaṃ vyarthatvān na saheṣyate || RATNA_04.64<BR>
<BR>
vyartham evaṃ jagan matvā yāthābhūtyān nirāspadaḥ |<BR>
<BR>
nirvāti nirupādāno nirupādānavahnivat || RATNA_04.65<BR>
<BR>
bodhisattvo 'pi dṛṣṭvaivaṃ sambodhau niyato mataḥ |<BR>
<BR>
kevalaṃ tv asya kāruṇyād ābodher bhavasaṃtatiḥ || RATNA_04.66<BR>
<BR>
bodhisattvasya saṃbhāro mahāyāne tathāgataiḥ |<BR>
<BR>
nirdiṣṭaḥ sa tu sammūḍhaiḥ pradviṣṭaiś caiva nindyate || RATNA_04.67<BR>
<BR>
guṇadoṣānabhijño vā doṣasaṃjñī guṇeṣu vā |<BR>
<BR>
athavāpi guṇadveṣī mahāyānasya nindakaḥ || RATNA_04.68<BR>
<BR>
paropaghātino [ 18a ] doṣān parānugrahiṇo guṇān |<BR>
<BR>
jñātvocyate guṇadveṣī mahāyānasya nindakaḥ || RATNA_04.69<BR>
<BR>
yat svārthanirapekṣatvāt parāthaikarasapriyaṃ |<BR>
<BR>
guṇākaraṃ mahāyānaṃ tad dveṣī tena dahyate || RATNA_04.70<BR>
<BR>
śrāddho 'pi durgṛhītena dviṣyāt kruddho 'thavetaraḥ |<BR>
<BR>
śrāddho 'pi dagdha ity uktaḥ kā cintā dveṣabandhure || RATNA_04.71<BR>
<BR>
viṣeṇāpi viṣaṃ hanyād yathaivoktaṃ cikitsakaiḥ |<BR>
<BR>
duḥkhenāpy ahitaṃ hanyād ity ukte kiṃ virudhyate || RATNA_04.72<BR>
<BR>
manaḥpūrvaṅgamā dharmā manaḥśreṣṭhā iti śruteḥ |<BR>
<BR>
hitaṃ hitamanāḥ kurvan duḥkenāpy ahitaṃ kathaṃ || RATNA_04.73<BR>
<BR>
duḥkham apy āyatīpathyaṃ kāryaṃ kimu sukhaṃ hitaṃ |<BR>
<BR>
ātmanaś ca pareṣāṃ ca dharma eṣa sanātanaḥ || RATNA_04.74<BR>
<BR>
mātrāsukhaparityāgāt paścāc ced vipulaṃ sukhaṃ |<BR>
<BR>
tyajen mātrāsukhaṃ dhīraḥ saṃpaśyan vipulaṃ sukhaṃ || RATNA_04.75<BR>
<BR>
na mṛṣyate ca yady etat kaṭubhaiṣajyadāyinaḥ |<BR>
<BR>
tataś cikitsakādyāś ca hatā naivaṃ ca yujyate || RATNA_04.76<BR>
<BR>
apathyam api yad dṛṣṭaṃ tat pathyaṃ paṇḍitaiḥ kvacit |<BR>
<BR>
utsargaś cāpavādaś ca sarvaśāstreṣu śaṃsyate || RATNA_04.77<BR>
<BR>
karuṇāpūrvakāḥ sarve niṣyandā jñānanirmalāḥ |<BR>
<BR>
uktā yatra mahāyāne kas tan nindet sacetanaḥ || RATNA_04.78<BR>
<BR>
atyaudāryātigāmbhīryād viṣaṇṇair akṛtātmabhiḥ |<BR>
<BR>
nindyate 'dya mahāyānaṃ mohāt svaparavairibhiḥ || RATNA_04.79<BR>
<BR>
dānaśīlakṣamāvīryadhyānaprajñākṛpātmakaṃ [ 18b ] |<BR>
<BR>
mahāyānam atas tasmin kasmād durbhāṣitaṃ vacaḥ || RATNA_04.80<BR>
<BR>
parārtho dānaśīlābhyāṃ kṣāntyā vīryeṇa cātmanaḥ |<BR>
<BR>
dhyānaṃ prajñā ca mokṣāya mahāyānārthasaṃgrahaḥ || RATNA_04.81<BR>
<BR>
parā [ tmahita ] mokṣārthāḥ saṃkṣepād buddhaśāsanaṃ |<BR>
<BR>
te saṭpāramitāgarbhās tasmād bauddham idaṃ vacaḥ || RATNA_04.82<BR>
<BR>
puṇyajñānamayo yatra buddhair bodher mahāpathaḥ |<BR>
<BR>
deśitas tan mahāyānam ajñānād vai na dṛśyate || RATNA_04.83<BR>
<BR>
kham ivācintyaguṇatvād ukto 'cintyaguṇo jinaḥ |<BR>
<BR>
mahāyāne yato buddhamāhātmyaṃ kṣamyatām idam || RATNA_04.84<BR>
<BR>
āryaśāradvatasyāpi śīlamātre 'py agocaraḥ |<BR>
<BR>
yasmāt tad buddhamāhātmyam acintyaṃ kiṃ na mṛṣyate || RATNA_04.85<BR>
<BR>
anutpādo mahāyāne pareṣāṃ śūnyātā kṣayaḥ |<BR>
<BR>
kṣayānutpādāyoś caikyam arthataḥ kṣamyatāṃ yataḥ || RATNA_04.86<BR>
<BR>
śūnyatābuddhamāhātmyam evaṃ yuktyānupaśyatāṃ |<BR>
<BR>
mahāyānetaroktāni na sameyuḥ kathaṃ satāṃ || RATNA_04.87<BR>
<BR>
tathāgatābhisandhyoktāny asukhaṃ jñātum ity ataḥ |<BR>
<BR>
ekayānatriyānoktād ātmā rakṣya upekṣayā || RATNA_04.88<BR>
<BR>
upekṣayā hi nāpuṇyam dveṣāt pāpaṃ kutaḥ śubhaṃ |<BR>
<BR>
mahāyāne yato dveṣo nātmakāmaiḥ kṛto 'rhati || RATNA_04.89<BR>
<BR>
na bodhisattvapraṇidhir na caryāpariṇāmanā |<BR>
<BR>
uktāḥ śrāvakayāne 'smād bodhisattvaḥ kutas tataḥ || RATNA_04.90<BR>
<BR>
adhiṣṭhānāni noktāni [ 19a ] bodhisattvasya bodhaye |<BR>
<BR>
buddhair anyat pramāṇaṃ ca ko 'smin arthe jinādhikaḥ || RATNA_04.91<BR>
<BR>
adhiṣṭānāryasatyārthabodhipakṣopasaṃhitāt |<BR>
<BR>
mārgāc chrāvakasāmānyād bauddhaṃ kenādhikaṃ phalaṃ || RATNA_04.92<BR>
<BR>
bodhicaryāpratiṣṭhārthaṃ na sūtre bhāṣitaṃ vacaḥ |<BR>
<BR>
bhāṣitaṃ ca mahāyāne grāhyam asmād vicakṣaṇaiḥ || RATNA_04.93<BR>
<BR>
yathaiva vaiyākaraṇo mātṛkām api pāṭhayet |<BR>
<BR>
buddho 'vadat tathā dharmaṃ vineyānāṃ yathākṣamaṃ || RATNA_04.94<BR>
<BR>
keṣāṃcid avadad dharmaṃ pāpebhyo vinivṛttaye |<BR>
<BR>
keṣāṃcit puṇyasiddhyarthaṃ keṣāṃcid dvayaniḥśritaṃ || RATNA_04.95<BR>
<BR>
dvayāniśritam ekeṣāṃ gāmbhīraṃ bhīrubhīṣaṇaṃ |<BR>
<BR>
śūnyatākaruṇāgarbham ekeṣāṃ bodhisādhanaṃ || RATNA_04.96<BR>
<BR>
iti sadbhir mahāyāne kartavyaḥ pratighakṣayaḥ |<BR>
<BR>
prasādaś cādhikaḥ kāryaḥ saṃyaksaṃbodhisiddhaye || RATNA_04.97<BR>
<BR>
mahāyānaprasādena taduktācaraneṇa ca |<BR>
<BR>
prāpyate 'nuttarā bodhiḥ sarvasaukhyāni cāntarā || RATNA_04.98<BR>
<BR>
dānaśīlakṣamāsatyaṃ gṛhasthasya viśeṣataḥ |<BR>
<BR>
dharma uktaḥ kṛpāgarbhaḥ sa sātmīkriyatāṃ dṛḍhaṃ || RATNA_04.99<BR>
<BR>
atha lokasya vaidharmyād rājyaṃ dharmeṇa duṣkaraṃ |<BR>
<BR>
tato dharmayaśo 'rthaṃ te prayujyādhigamaḥ kṣamaḥ || RATNA_04.100<BR>
<BR>
ratnāvalyām rājavṛttopadeśe nāma caturthaḥ paricchedaḥ |<BR>
<BR>
<BR>
%%%%%%%%%%%%%%%%%%%%%%%%%%%%%%%%%%%%%%%%%%%%%%<BR>
<BR>
Copyright (C) 2003 by R.B. Mahoney - Christchurch - New Zealand<BR>
<BR>
%%%%%%%%%%%%%%%%%%%%%%%%%%%%%%%%%%%%%%%%%%%%%%<BR>
<BR>
<BR>
<BR>
</body></html>
