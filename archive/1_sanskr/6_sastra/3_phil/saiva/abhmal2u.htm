<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Abhinavagupta: Malinislokavarttika, Kanda 2</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Abhinavagupta: Malinislokavarttika, Kanda 2<BR>
<BR>
1.   verses I.1-399 are the critical text taken from my edition:<BR>
     Abhinavagupta's Philosophy of Revelation. An Edition and Annotated<BR>
     Translation of Malinislokavarttika I, 1-399, Groningen<BR>
     Oriental Studies 14, Groningen: Egbert Forsten 1998.  <BR>
2.   the rest is from the first edition (ed. Madhusudan Kaul Shastri,<BR>
     Srinagar 1921, KSTS XXXI)<BR>
3.   (original) encoding utf-8<BR>
4.   perhaps a few TeX-codes have remained due to oversight<BR>
5.   corrections are very welcome  <BR>
                           Jürgen Hanneder (hanneder@indologie.uni-halle.de)<BR>
<BR>
<BR>



<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>

Abhinavagupta: Mālinīślokavārttika<BR>
<BR>
<BR>
<BR>
dvitīyaḥ kāṇḍaḥ<BR>
<BR>
evaṃ maheśvaro devo viśvātmatvena saṃsthitaḥ <BR>
kramikajñānayogābhyāṃ dhāraṇābhir upāsyate  // 2.1 //<BR>
<BR>
tattvakramaṃ gatadvaitamalamāyādijālakam <BR>
aṣṭādaśe tat paṭale tattvaṃ samyag vibhāvyate  // 2.2 //<BR>
<BR>
prāṇāyāmādikaṃ yatra heyam ity eva varṇyate <BR>
na hi tasya parāṃ vittiṃ prati kācid upāyatā  // 2.3 //<BR>
<BR>
antaḥ saṃvidi yan nirūḍham abhitas tat prāṇadhīvigrahe <BR>
saṃcāryeta kathaṃ tatheti ghaṭatām abhyāsayogakramaḥ <BR>
ye tv abhyāsapathena saṃvidam imāṃ saṃskartum abhyudyatās <BR>
te kiṃ kutra kutaḥ kathaṃ vidadhatām ity atra saṃdihmahe  // 2.4 //<BR>
<BR>
abhyāso hi punaḥ punar arthaḥ so 'pi ca dikkālapratibhedāt <BR>
ābhāsetarayogasamuttho dehamanaḥprāṇākṣapathe syāt  // 2.5 //<BR>
<BR>
prakāśaikaghane rūpe bhairavīye vivikṣavaḥ <BR>
sakṛdvibhātavijñānaviśrāntyaiva susaṃsthitāḥ  // 2.6 //<BR>
<BR>
atraivātaḥ paraṃ proktam aṅgaṃ sarvopakāri yat <BR>
dhāraṇā api taddvāraniścitāḥ syus tathātmikāḥ  // 2.7 //<BR>
<BR>
nanv apratiṣṭhe kas tarke samāśvāsaḥ prakalpyatām <BR>
kiṃ vā na bhavatāṃ tādṛg apratiṣṭhāhataṃ vacaḥ  // 2.8 //<BR>
<BR>
tathā hy āgama evaikaṃ pramāṇam iti niścitaiḥ <BR>
tadviruddhāgamavrāte sati niścīyatāṃ katham  // 2.9 //<BR>
<BR>
mahājanaprasiddhis tu tatra prāmāṇyakāraṇam <BR>
apratiṣṭhā tadviruddhamahājanasusaṃbhavāt  // 2.10 //<BR>
<BR>
pratyakṣam api rucyādau dṛṣṭabādhakasaṃvidam <BR>
uttarottaravijñānānavasthābhājanaṃ nanu  // 2.11 //<BR>
<BR>
svasaṃvid api tatraiva bādhiteti kathaṃ kila <BR>
vyavahāram ayaṃ kuryād bhedasaṃdhānapaṇḍitaḥ  // 2.12 //<BR>
<BR>
asmākaṃ tv apratiṣṭhānaṃ na kadācit kvacid bhavet <BR>
yeṣāṃ sarvatra saṃpūrṇaḥ paro bhairavasāgaraḥ  // 2.13 //<BR>
<BR>
viśeṣatas tu tarkasya tān praty evāpratiṣṭhatā <BR>
ye tarkārṇavatārāttaparamāmṛtasaṃvidaḥ  // 2.14 //<BR>
<BR>
tathā hi sarve tarkāṃśā anāmṛṣṭasvasaṃvidaḥ <BR>
sarvatra paryantaphalaṃ na śivaṃ pratipedire  // 2.15 //<BR>
<BR>
abhedasāraḥ sarvo hi śāstrārthas tatprapattaye <BR>
yas tatrodbhāvito bhedas tatra mūḍhadhiyo ratāḥ  // 2.16 //<BR>
<BR>
tarkaś ca bhedavādāṃśayukticchedaikapaṇḍitaḥ <BR>
nanv abhede 'pi tarkasya kā cid asty upayogitā  // 2.17 //<BR>
<BR>
paramādvayadṛṣṭau ca so 'pi naiva na saṃgataḥ <BR>
ata eva parādvaitaṃ yad viśvānugrahātmakam <BR>
tasyopāyaṃ paraṃ brūte hṛdayaṃ spandanātmakam  // 2.18 //<BR>
<BR>
hṛdaye bodhamaye yaḥ svavimarśaḥ pūrṇaciccamatkāraḥ <BR>
yugapad drāgiti haṭhato līnīkṛtaviśvataḥsphuraṇaḥ  // 2.19 //<BR>
 <BR>
bhāvagrahādyacaramadaśāyor ullāsinirvṛtisupūrṇaḥ <BR>
jagadānandamayo 'sau sāmānyaspanda ity uktaḥ  // 2.20 //<BR>
<BR>
sphuraṇaṃ hṛdayasya yat kila prakaṭam idaṃ visargadhāmnaḥ <BR>
sad iti pratibhāti yāvatā trikaśaktau viśatīha tāvatā  // 2.21 //<BR>
<BR>
tad idaṃ hṛdayaṃ nirucyate paramaṃ bhairavasaṃvidāmṛtam <BR>
iṣidṛkkṛtiśaktiśūlagaṃ parame dhāmni visṛjyate tataḥ  // 2.22 //<BR>
<BR>
parame bhagavatparātmani sphuritaṃ viśvam idaṃ cidātmakam <BR>
śaktitrayaśūlagaṃ tataḥ śāmbhavabhūmivisargavartmanā  // 2.23 //<BR>
<BR>
tad atho sad iti pragīyate tad idaṃ pūrṇam ihāhamātmakaṃ <BR>
hṛdayaṃ śivaśaktisaṃgamasphuraṇātmaiva sadāvabhāsate  // 2.24 //<BR>
<BR>
iha sṛṣṭilayasthitikramāḥ śataśo vāpi sahasrakoṭiśaḥ <BR>
pravibhānti sadātanātmanā haraviṣṇvambujahetusaṃcitāḥ  // 2.25 //<BR>
<BR>
iha tu puroktād yuktikalāpād yaḥ praviśet sadyo nāśaktaḥ <BR>
taṃ prati śāktopāyapathena prakaṭīkriyate hṛdayaspandaḥ  // 2.26 //<BR>
<BR>
triśūlaprāntagaprāṇapreraṇāvāptahṛtpathaḥ <BR>
tadantarvarticiccandrakalāviśrāntitatparaḥ  // 2.27 //<BR>
jhaṭity evātha tadbhūmityāgena projjhya tā daśāḥ <BR>
nirānandādikāḥ pañcabhūtamadhyavyavasthitāḥ  // 2.28 //<BR>
<BR>
tyajet pūrvāṃ parāṃ krāmet samyagviśrāntitatparaḥ <BR>
yato nijānandamayī bhūmiḥ śāntapadānugā  // 2.29 //<BR>
<BR>
nirānandaparānandau puruṣājātasaṃgatau <BR>
abhedabhinnabhogyaughajanitānandajṛmbhaṇāt  // 2.30 //<BR>
<BR>
mahānandasthitiḥ kāpi vāmācārā samullaset <BR>
bhairavīyamahādhāmni svīkṛtāśeṣasaṃvidi  // 2.31 //<BR>
<BR>
mahānandaś cidānandībhūya bhūyaḥ pravartate <BR>
asmiṃs tu svīkṛtāśeṣadakṣavāmordhvagatrike  // 2.32 //<BR>
<BR>
trike sarvātmanā dvaitādvaitasaṃgrahaṇātmani <BR>
abhinnā vātha bhinnā vā bhinnābhinnā athāpi vā  // 2.33 //<BR>
<BR>
bhāvā nijādikānandadaśāpañcakayojitāḥ <BR>
jāyante jagadānandasamuddāmadaśājuṣaḥ  // 2.34 //<BR>
<BR>
nijānandaḥ pramātraṃśamātraniṣṭhanibandhanaḥ <BR>
śūnyatāmātraviśrānter nirānandātmikā sthitiḥ  // 2.35 //<BR>
<BR>
prameyapadaviśrānteḥ parānando 'py udety alam <BR>
anantameyasaṃghaṭṭapūrṇe meye tu sarvataḥ  // 2.36 //<BR>
<BR>
pramāṇāc carvaṇāyogān mahānanda iti sthitiḥ <BR>
samastamānameyaughakalanāgrāsakovidaḥ  // 2.37 //<BR>
yadā viśrāntim abhyeti nirupādhisunirbharām <BR>
tadā khalu cidānando yo jaḍānupabṛṃhitaḥ  // 2.38 //<BR>
<BR>
na ca yatra sthitiḥ kāpi vibhaktā jaḍarūpiṇī <BR>
yatra ko 'pi vyavacchedo nāsti yad viśvataḥ sphurat  // 2.39 //<BR>
<BR>
yad anāhṛtasaṃvitti paramāmṛtabṛṃhitam <BR>
tad eva jagadānandadhāmāsmākaṃ gurur jagau  // 2.40 //<BR>
<BR>
yatrāsti bhāvanādīnāṃ na mukhyā kāpi saṃgatiḥ <BR>
tatra viśrāntir ādheyā hṛdayoccārayogataḥ  // 2.41 //<BR>
<BR>
yā tatra samyag viśrāntis tat parādvaitam ucyate <BR>
prāṇadaṇḍaprayogena pūrvāparasamīkṛteḥ  // 2.42 //<BR>
<BR>
catuṣkikāmbujālambilambikāsaudhasiktabhūḥ <BR>
bandhamokṣavibhāgena narād anyatra yoginā 43<BR>
<BR>
anuttarasvabhāvena vāgvyāpārābhivartinā <BR>
cidvimarśaparāhaṃkṛtpralayollāsayoginā  // 2.44 //<BR>
<BR>
udyogavaśariktena saddvādaśakalātmanā <BR>
sūryeṇābhāsite bhāve pūrite paricarcite  // 2.45 //<BR>
<BR>
tadgrāsamantharavaśāḥ ṣoḍaśākhyakalājuṣā <BR>
praviṣṭeṇa vibodhāgnau samyag visṛjatā kalāḥ  // 2.46 //<BR>
<BR>
catasro jīvanīḥ prāptavisargāvikṛtasthiteḥ <BR>
antaḥkṛtānantatattvakādikṣāntena sarvataḥ 47<BR>
<BR>
bhāvānāṃ bhāvatāsāravimarśābhāvahṛdyujā <BR>
bahiḥprasavasadyogikulanetryadhiśāyinā  // 2.48 //<BR>
<BR>
rudrayāmalabhāvena nityaṃ yā niṣṭhitaiva tām <BR>
citprāṇaguṇadehāntaśaktisopānamālikām  // 2.49 //<BR>
<BR>
visargena visṛjyātha spandanodaravartinā <BR>
visargabhūmim āśliṣya matsyodaradaśājuṣam  // 2.50 //<BR>
<BR>
sarvasarvagatāṃ sarvajīvanīṃ paramāṃ kalām <BR>
triśūlabhuvam ākramya nāḍītritayasaṃgatām  // 2.51 //<BR>
<BR>
vikasvarāṃ saṃkucitāṃ krameṇaikātmyam āśritām <BR>
bhrūkuṭībindunādāntaśaktisopānamālikām  // 2.52 //<BR>
<BR>
rāsabhīvaḍavāsrāvasasaṃkocavikāsikām <BR>
muhur muhur līyamānasṛṣṭabhāvaughanirbharām  // 2.53 //<BR>
<BR>
ekīkṛtamahāmūlaśūlavaisargikāspadām <BR>
samagrabhāvabharaṇabhairavīyahṛdāśritām  // 2.54 //<BR>
<BR>
sarvāpūraṇahevākasamarjitaparābhidhām <BR>
ādyantarahitām enāṃ viśvapravaṇaśālinīm  // 2.55 //<BR>
<BR>
hṛdbodhākāśaciccandracandrikāṃ tritayeśikām <BR>
devīṃ prāpya na kiṃ nāma labhate lambhyaty api  // 2.56 //<BR>
<BR>
tad atra bhāvanādehagatopāyaiḥ pare sati <BR>
yadaiṣa pravivikṣuḥ syād yogī tāvad prakampate  // 2.57 //<BR>
<BR>
pūrvajanmaśatābhyastadehatādātmyaniścayaḥ <BR>
jalapāṃsuvad ekatvaṃ manvānaś ciccharīrayoḥ  // 2.58 //<BR>
<BR>
bhedākhyamāyārahite paripūrṇacidātmani <BR>
praviśet prathamaṃ yāvat svabalākramaṇakramāt  // 2.59 //<BR>
<BR>
bhaven nidrāsya sā dehāveśaśaithilyadāyinī <BR>
kamprarūpaiva yāvan no rūḍhir jātā parātmani  // 2.60 //<BR>
<BR>
etad avyaktaliṅgaṃ tannaraśaktiśivātmakam <BR>
yatra viśvam idaṃ līnaṃ yad antaḥsthaṃ ca gamyate  // 2.61 //<BR>
<BR>
kiṃ cādhvajātam etad dehasthatayaiva pūrvanirṇītam <BR>
tasyonmeṣavaśena sphuṭatāṃ yāyāt samāveśaḥ  // 2.62 //<BR>
<BR>
cittattvasya viśeṣaspandadaśāśālinaś cidānandaḥ <BR>
śāktasamullāsabharād antaḥkṛtamantravīryaparasāraḥ  // 2.63 //<BR>
<BR>
naraśaktimayam idaṃ tadvyaktāvyaktaṃ bhavel liṅgaṃ <BR>
siddhiphalaprasavarasaprasūnam iti kathyate śāstre  // 2.64 //<BR>
<BR>
vyaktaliṅgaṃ tad uktaṃ tu yat kevalanarātmakam <BR>
ekasya spandanasyeyaṃ tridhā bhedavyavasthitiḥ  // 2.65 //<BR>
<BR>
etalliṅgajñānapraviyuktahṛdā vṛthaiva hi bhajante <BR>
bāhyasthaliṅgapūjāṃ prayāsamātraṃ phalāya na hi tat syāt  // 2.66 //<BR>
<BR>
yad vyaktam ātmaliṅgākhyaṃ nararūpasamāśrayi <BR>
dehābhedamaye bāhye viśvasmin bharite sati  // 2.67 //<BR>
<BR>
samudeti mahānandabhūmau līnasya yoginaḥ <BR>
tenādyaṃ liṅgam abhyeti saṃmukhīnatvam añjasā  // 2.68 //<BR>
<BR>
atra liṅge sadā tiṣṭhet pūjāviśrāntitatparaḥ <BR>
yadyoginīnāṃ hṛdayaṃ paramānandamandiram  // 2.69 //<BR>
pūrvoktabījayonyaṃśavisargānandamandirāḥ    <BR>
yatra kāmapi tādātmyasampattiṃ cinvate budhāḥ  // 2.70 //<BR>
<BR>
yatra prayāsavirahāt sarvo 'sau devatāgaṇaḥ   <BR>
ānandapūrṇe dhāmny āste nityoditacidātmakaḥ  // 2.71 //<BR>
<BR>
yattadbhairavanāthasya saṃkocetarabhāsanam      <BR>
avidyamānasaṃkocavikāsasyāpi bhāsate  // 2.71 //<BR>
<BR>
yattatsamāptisaṃghaṭṭasamutthānandadhārayā        <BR>
avasiktam idaṃ viśvam apojjhati purāṇatām  // 2.72 //<BR>
<BR>
tatra praveśane yatnaḥ kāryatvena prayāsakṛt     <BR>
yataḥ sadodito bhānuḥ kiṃ dīpena vicāryate  // 2.73 //<BR>
<BR>
yadi svātmasthito yogī śivacitspandabhūmigaḥ       <BR>
yadi vā bāhyabhāvaughaviśeṣayoginīkulanandanaḥ  // 2.74 //<BR>
<BR>
ghaṭābhāve 'pi sāmānyaspandābhāsamayīṃ sthitim      <BR>
parabhairavamudrāṃ tām antarlakṣabahirdṛśam  // 2.77 //<BR>
<BR>
yad āśrayati śaivī sā parā devī tataḥ punaḥ        <BR>
svātantryahelānirmeye tattadarthakriyāmaye  // 2.78 //<BR>
<BR>
bhāvaughe sotsukaunmukhyavimarśarasayogataḥ       <BR>
viśeṣaspandasadbhūmiṃ śaktiṃ saṃspṛśya vartate  // 2.79 //<BR>
<BR>
etenādhiṣṭhitā dhāmnā svamantrāstatprakāśane      <BR>
yānti svātantrayogitvaṃ vicitrāsvapi siddhiṣu  // 2.80 //<BR>
<BR>
hānādānatiraskāravṛttau rūḍhim upāgataḥ              <BR>
sarvabhāsanayogena bhāsamānaṃ cidātmanā  // 2.81 //<BR>
<BR>
abhedavṛttitaḥ paśyan dṛśyaṃ citicamatkṛteḥ        <BR>
arthakriyārthitādainyakāritāṃ kātarāṃ sthitm  // 2.82 //<BR>
<BR>
vihāya yāvad āsīta tāvac chāṃbhavabhūmikām           <BR>
bhairavīm āviśaty eva parāṃ bhūmim ayatnataḥ  // 2.83 //<BR>
<BR>
etadāviṣṭasaṃvitti sarvam eva nirīkṣyate               <BR>
prakāśarūpatākrāntaṃ caitanyaṃ hi prakāśate  // 2.84 //<BR>
<BR>
na cāprakāśaṃ prākāśyayogād eti prakāśatām            <BR>
iti vistarataḥ pūrvaṃ prakāśitam idaṃ yataḥ  // 2.85 //<BR>
<BR>
mahāsāhasasaṃyogavilīnākhilavṛttikaḥ                 <BR>
puñjībhūtasvaraśmyoghanirbharībhūtamānasaḥ  // 2.86 //<BR>
<BR>
akiṃciccintakaḥ spaṣṭadṛṣṭabhedojjhitasthitiḥ        <BR>
yāvad āsīta tāvat tu pūrvoktā eva bhūmayaḥ  // 2.87 //<BR>
<BR>
sāṃmukhyaṃ yānti saṃsārasadmadāhaikahetavaḥ         <BR>
yaś ca divyo 'kṣasaṃghāto bhedarūḍhitirohitaḥ  // 2.88 //<BR>
<BR>
svātantryapoṣakakrīḍāmātropakaraṇātmakaḥ            <BR>
yadā nimīlanāvandhyas tiṣṭhaty ekaṃ kṣaṇaṃ tadā  // 2.89 //<BR>
<BR>
taddvāroditasaṃbodhamahājvālāvilāpitam              <BR>
viśvam abhyeti paramānandasāgaraśāyitām  // 2.90 //<BR>
<BR>
tadrasāpānaviśrāntaḥ saṃviddevīḥ pratarpayan        <BR>
acirād eti maraṇajanmatrāsavihīnatām  // 2.91 //<BR>
<BR>
āśyānabhāvaṃ hi gatā svasaṃviddehendriyajñeyamayatvam āptā <BR>
yuktyā tu sā prāptavilīnabhāvāt saṃvidghanaṃ svaṃ vapur eva yāti  // 2.92 //<BR>
<BR>
yuktyā yayaiva bāhyārthavivaśīkṛtacetasām           <BR>
vyutthitir jāyate saiva bhairavānandasaṃvidaḥ  // 2.93 //<BR>
<BR>
tayaiva yoginīvaktrasaṃpradāyakramāptayā           <BR>
vidhūtakalmaṣāveśā tiṣṭhate cinmayī sthitiḥ  // 2.94 //<BR>
<BR>
vaktram īṣad yadā yogī vikāsayati saṃvidaḥ         <BR>
sarvā indriyanāḍyantaścakrākramaṇasaṃśrayāḥ  // 2.95 //<BR>
<BR>
tadā vikāsaṃ grāhyārthabhedābhāvamayaṃ haṭhāt      <BR>
prayānti cidunmukhatvāt nīlapītādibhedavān  // 2.96 //<BR>
<BR>
grāhyagrāhakasaṃbandhabhedaḥ sapadi bhidyate <BR>
yoginīvaktrasaṃrūḍhasaṃpradāyakramāptayā  // 2.97 //<BR>
sadyo 'nubhavadāyinyā mudrayā mudritākhilaḥ <BR>
sarvādhiṣṭhātṛcidrūpasākṣādbhairavatandritaḥ  // 2.98 //<BR>
<BR>
sa yogī vismayāviṣṭo labhate svātmasaṃvidam <BR>
tattaddṛśyodayāpāyayoge 'py anapayatsthiti  // 2.99 //<BR>
<BR>
taḍāgavartinimnāmbu tannānyatra pravartate <BR>
prayatnenāpi tanmātrapūraṇāya yad akṣamam  // 2.100 //<BR>
<BR>
yadā tvantaḥdvāravāridhārasaṃpūritaṃ rasāt <BR>
bhaved bhaveyustatpūrṇāḥ pravāhāḥ sarvatomukhāḥ  // 2.101 //<BR>
<BR>
evaṃ svollāsarabhasāc caitanyaṃ pronmiṣatsvayaṃ <BR>
avibhāgena bhāvāṃśān svātmābhedena bhāsayan  // 2.102 //<BR>
<BR>
mīlanāviṣayībhāvaṃ śrayed yadi muhūrtakaṃ <BR>
māyāvigalanād bhūmir bhairavīyā virājate  // 2.103 //<BR>
<BR>
vaikalpiko 'hyavacchedaḥ paścād yāṃ darśayed bhidām <BR>
saiva māyā svatantrasya bhedadṛṣṭiprakāśinī  // 2.104 //<BR>
<BR>
unmeṣamātrarūḍhasya sā nirmūlā na saṃbhavet <BR>
itthaṃ kiṃ bahunoktena naye 'nuttarātmani  // 2.105 //<BR>
<BR>
vastuto 'sti na kasyāpi yogāṅgasyābhyupāyatā <BR>
svarūpaṃ hyasya nīrūpam avacchedavivarjanāt  // 2.106 //<BR>
<BR>
upāya 'pyanupāyo 'syāyāgavṛttinirodhataḥ <BR>
recanapūraṇair eṣā rahitā tanuvātanauḥ  // 2.107 //<BR>
<BR>
tārayaty evam ātmānaṃ bhedasāgaragocarāt <BR>
nimajjamānam apy etan mano vaiṣayike rase  // 2.108 //<BR>
<BR>
nāntarārdratvam abhyeti niśchidraṃ tumbakaṃ yathā <BR>
svaṃ panthānaṃ hayasyeva manaso ye nirundhate  // 2.109 //<BR>
<BR>
teṣāṃ tatkhaṇḍanayogād dhavaty unmārgakoṭibhiḥ <BR>
kiṃsvid etad iti prāyo duḥkhe 'py utkaṇṭhate manaḥ  // 2.110 //<BR>
<BR>
sukhād api virajyeta jñānād etad idaṃ [tv iti] <BR>
tathāhi gurur ādikṣad bahudhā svakaśāsane  // 2.111 //<BR>
  <BR>
anādaraviraktyaiva galantīndriyavṛttayaḥ <BR>
yāvat tu viniyamyante tāvat tāvad vikurvate  // 2.112 //<BR>
<BR>
pratyāhāro 'pi nāmāyaṃ yo 'kṣajāle pravartyate <BR>
bandhasyārūḍhavṛttes tad vajralepena bandhanam  // 2.113 //<BR>
<BR>
artheṣu tadbhogavidhau tadutthe <BR>
\ \ duḥkhe sukhe vā galitābhiśaṅkam <BR>
anāviśanto 'pi nimagnacittā <BR>
\ \ jānanti vṛttikṣayasaukhyam antaḥ  // 2.114 //<BR>
<BR>
<BR>
saty evātmani citsvabhāvamahasi svānte tathopakriyāṃ <BR>
tasmai kurvati tatpracāracature saty akṣavarge 'pi ca <BR>
satsv artheṣu rasādiṣu sphuṭataraṃ yad bhedavandhyodayaṃ <BR>
yogī tiṣṭhati pūrṇaraśmikhacitas tat tattvam ādīyatām  // 2.115 //<BR>
<BR>
aviveka eva param iha saṃsāra iti pravādamātram <BR>
aviveka eva hi paraṃ niḥśreyasalābhasopānam  // 2.116 //<BR>
<BR>
tyajāvadhānāni nanu kva nāma <BR>
dhatse 'vadhānaṃ vicinu svayaṃ tat <BR>
pūrṇe 'vadhānaṃ nahi nāma yuktaṃ <BR>
nāpūrṇam abhyeti ca satyabhāvam  // 2.117 //<BR>
<BR>
yatraivānandayogaḥ kvacana nanu bhavet tatra pūrṇaḥ svabhāvaḥ <BR>
 --- --- te veti tatra praśamapadam iyād yady ayaṃ bhedamohaḥ <BR>
tajjñāne jāgradādāv api nikhilapade cinmahācakranātho <BR>
yogī jāyeta nānāvyavahṛtapathago 'pyullasan mantravīryaḥ  // 2.118 //<BR>
<BR>
yathā hi kūpaṃ pracikīrṣur eva <BR>
prāpte jale yāti kṛtitvam ekaḥ <BR>
kaścit punar hastagatādi[vāri]mātrād<BR>
itthaṃ paraprāptividhir vicitraḥ  // 2.119 //<BR>
<BR>
anupāyam idaṃ tasmād upāyopeyayogataḥ <BR>
bhedabandhād vimucyeta kathaṃ vetarathā janaḥ  // 2.120 //<BR>
<BR>
anupāye 'pi caitasmin kiṃcit sāṃbandhyavṛttitaḥ <BR>
upāyasyopadeśo 'yaṃ śāstre 'tra bahudhā kṛtaḥ  // 2.121 //<BR>
<BR>
yathā lipyakṣarair bālāḥ satye varṇātmani sphuṭam <BR>
praveśyante tathā mūḍhais tair aupāyikaiḥ kramāt  // 2.122 //<BR>
<BR>
tadartham eva cādvaite paratattve 'pi sādaram <BR>
pūjādhyānādi śāstre 'sminn ucitaṃ kiṃcid ucyate  // 2.123 //<BR>
<BR>
yat kiṃcin manasāhlādi yatra kvāpīndriyasthitau <BR>
yojyate bodhasadbrahmadhāmni brahmabilātmani  // 2.124 //<BR>
<BR>
ātmānusārisadbhāvasamāveśadaśāśrayāt <BR>
tattatparakuleśānaśakticakrārcanākrame <BR>
prayāty evāprayatnena karaṇatvaṃ svabhāvataḥ  // 2.125 //<BR>
<BR>
<BR>
kṛtvādhāradharāṃ camatkṛtirasaprokṣākṣaṇakṣālitām <BR>
āttair mānasataḥ svabhāvakusumaiḥ svāmodasaṃdohibhiḥ <BR>
ānandāmṛtanirbharasvahṛdayānarghārghapātrakramāt <BR>
tvāṃ devyā saha dehadevasadane devārcaye 'harniśam  // 2.126 //<BR>
<BR>
evaṃ yatra kvacit tiṣṭhet svavimarśasvabhāvataḥ <BR>
tatra śaktitrayāveśas tridhā tāvat prakāśate  // 2.127 //<BR>
<BR>
navadhā bhāsamānasya proktadvādaśacakrataḥ <BR>
viśrāntir ekakṣaṇagā sāṣṭottaraśatasthitiḥ  // 2.128 //<BR>
<BR>
ekaiva śatasaṃkhyā ca sā sthitiḥ pravibhāvyate <BR>
itthaṃ yat kiṃcanaitasya vacanaṃ yogino bhavet  // 2.129 //<BR>
<BR>
tad eva japayogāya jāyate 'nuttare pathi <BR>
antarindhanasadbhāvam anapekṣyaiva nityaśaḥ  // 2.130 //<BR>
<BR>
yo jvalaty akhilākṣaughaprasṛtāgraśikhāśataḥ <BR>
tatraiva sarvabhāvānāṃ praveśaś ced vimṛśyate  // 2.131 //<BR>
<BR>
nūnaṃ jhaṭiti saṃpluṣṭasthūlarūpatayā haṭhāt <BR>
yānti bodhamahājvālāprakāśaikyaṃ svarūpataḥ <BR>
sa eṣa paramo homo bhairavīyakrame mataḥ  // 2.132 //<BR>
<BR>
nijabodhajaṭharahutabhuji bhāvāḥ samyagsamarpitā yuktyā   <BR>
jahati bhedavibhāgaṃ nijaśaktyā taṃ samindhate yasmāt  // 2.133 //<BR>
<BR>
yad eva svecchayā sṛṣṭisvābhāvyavaśataḥ puraḥ <BR>
nirmimīte 'kṣaviṣayaṃ taddhyānāyāvakalpate  // 2.134 //<BR>
<BR>
nirākāre hi ciddhāmni viśvākṛtimaye sati <BR>
phalārthināṃ kācid eva dhyeyatvenākṛtiḥ sthitā  // 2.135 //<BR>
<BR>
yathā hy abhedasaṃpūrṇe bhāve 'py udakam āharan <BR>
anyākṛtyapahānena ghaṭam arthayate rasāt  // 2.136 //<BR>
<BR>
tathaiva parameśānaniyatipravijṛmbhaṇāt <BR>
kācid evākṛtiḥ kāṃcit sūte phalavikalpanam  // 2.137 //<BR>
<BR>
yas tu saṃpūrṇacidvṛttir na phalaṃ nāma vāñchati <BR>
tasya viśvākṛti dhyānaṃ sarvadaiva vijṛmbhate  // 2.138 //<BR>
<BR>
kulayogina udriktabhairavīyarasāsavāt <BR>
ghūrṇamānasya yaḥ kaścit ko 'py udeti  yathā tathā  // 2.139 //<BR>
<BR>
śarīragaḥ samāveśo modanadrāvaṇātmakaḥ <BR>
sā svīkṛtajaganmudrā mudrā nairuttare mate  // 2.140 //<BR>
<BR>
eṣa yogavidhiḥ ko 'pi kasyāpi hṛdi vartate <BR>
yasya prasīdec ciccakraṃ drāg apaścimajanmanaḥ  // 2.141 //<BR>
<BR>
lokenālokyamāno 'pi dehabandhavidhau sthitaḥ <BR>
abhyeti yoge rūḍhe na kṣaṇāt kām api saṃvidam  // 2.142 //<BR>
<BR>
atraiva tv asmatpūrvācāryāṇāṃ dhiṣaṇā bhṛśam <BR>
abhyamaṃsta bhavābhogavibhramāṇām asaṃnidhim  // 2.143 //<BR>
<BR>
vedasāṃkhyabhavedvādanyāyasaugatalaukikaiḥ <BR>
pañcarātrakriyāśāstrasiddhāntādibhir alam  // 2.144 //<BR>
<BR>
ucitocitavijñānakriyāṃśaparibhāvakaiḥ <BR>
sarvaiḥ svaprakriyārūḍhais tais tair aucityayogataḥ  // 2.145 //<BR>
<BR>
yatra bījasamāvāpakhananādikriyākramaḥ <BR>
akāri śāmbhavānekaśākhābhir yo 'tivistṛtaḥ  // 2.146 //<BR>
<BR>
tasya cidbhairavataroḥ phalam etad anuttaram <BR>
āśramasthitacaryādyair jaṭājālāñjanāntakaiḥ  // 2.147 //<BR>
<BR>
kṛtair apy akṛtair vāpi yatra no labhyate bhidā <BR>
tatraiva yoge viśrāntiṃ kurvatāṃ bhavaḍambaraḥ  // 2.148 //<BR>
<BR>
himānīva mahāgrīṣme svayam eva pralīyate <BR>
alaṃ hi carvyamāṇe 'smin sarase saṃvidāsave  // 2.149 //<BR>
<BR>
nissaranti mahollāsāḥ saṃkhyā yeṣu na vidyate <BR>
teṣāṃ ca prakaṭīkārāḥ kṛtāḥ prāg eva vistarāt <BR>
atrābhinavagupte tu tattve ke 'py eva niścitāḥ  // 2.150 //<BR>
<BR>
ketakīkusumasaurabhe bhṛśaṃ <BR>
\ \ bhṛṅga eva rasiko na makṣikā <BR>
bhairavīyaparamādvayārcane <BR>
\ \ ko 'pi rajyati na bhedamohitaḥ  // 2.151 //<BR>
<BR>
nātra rūḍhasya kāryā syāc chuddhiḥ kācana kutracit <BR>
aśuddhaṃ hi jagaty eva bhairavātmani kiṃ bhavet  // 2.152 //<BR>
<BR>
aśuddhe 'pi ca bhūtaughe kena śuddhiḥ pratāyatām <BR>
anavasthā bhaved itthaṃ vyarthānyonyāśritis tathā  // 2.153 //<BR>
<BR>
aśuddhasya tirodhāne śuddhaṃ nāma pralīyate <BR>
pratiyogikṛtaṃ tad dhi na svabhāvena nīlavat  // 2.154 //<BR>
<BR>
ata eva na kaścid āgraho <BR>
\ \ viṣayāṇāṃ grahaṇe 'py apohane <BR>
parabhairavasaṃvidātmanaḥ <BR>
\ \ svayam evocchalitā hi bhoktṛtā  // 2.155 //<BR>
<BR>
sarvam atra vihitaṃ yato 'munā <BR>
\ \  vartmanā sakalam eva yujyate <BR>
mārgam evam apahastya kiṃcana <BR>
\ \ kāpi naiva nanu yāti yuktatām  // 2.156 //<BR>
<BR>
tathāhi dīkṣā nāmeyaṃ yā malānāṃ nikartanī <BR>
sa bhedavādināṃ pakṣe kathaṃ nāmopapadyate  // 2.157 //<BR>
<BR>
tathāhi yo malo nāma sa kathaṃ citsvabhāvakam <BR>
ātmānam āvṛṇīte kva vibhor āvaraṇakriyā  // 2.158 //<BR>
<BR>
na ca prakāśas tamasā jātu saṃvriyate yataḥ <BR>
prakāśodaya evāyaṃ dhvāntadhvaṃsakriyātmakaḥ  // 2.159 //<BR>
<BR>
kiṃ cāvaraṇam uktaṃ hi raśmyāder gatidharmiṇaḥ <BR>
pratīghātātmakaṃ tat kiṃ vibhor agatidharmiṇaḥ  // 2.160 //<BR>
<BR>
api vā jñeyatāmātratirodhānaṃ hi saṃvṛteḥ <BR>
paṭādinā ghaṭādeḥ syān na svarūpānyathāsthitiḥ  // 2.161 //<BR>
<BR>
na cātmānaś cidātmatvāj jñeyatvam adhiśerate <BR>
tadāvaraṇam eṣāṃ tu śabdeṣv api na śobhate  // 2.162 //<BR>
<BR>
nanv īśvarasya te jñeyā aṇavaḥ katham īdṛśam <BR>
cidātmakaṃ hi na jñeyaṃ cidātmatvatirohiteḥ  // 2.163 //<BR>
<BR>
saṃvij jñeyeti śabdo 'yaṃ vandhyā me jananītyadaḥ <BR>
vākyaṃ smarayatīva svaṃ svātmasabrahmacāri yat  // 2.164 //<BR>
<BR>
kiṃceśvarasya sārvajñyaṃ tāvatā pratihanyate <BR>
āvṛtān vetti nāṇūn yan na tv eṣāṃ kācana kṣatiḥ  // 2.165 //<BR>
<BR>
nanv anāvaraṇe nīle jñātur āvaraṇe sati <BR>
na darśanaṃ tathā bādhā na sarvajño malāvṛtaḥ  // 2.166 //<BR>
<BR>
maivaṃ tatra hi dṛgraśmīn gacchataḥ pratihanti tat <BR>
paṭādi na tu vijñātur asty āvaraṇasaṃbhavaḥ  // 2.167 //<BR>
<BR>
malaś cāvyāpako vyāptur āvāraka iti sphuṭam <BR>
ghaṭe 'pi vyomni saṃdadhyād aśūnyatvaṃ svarūpataḥ  // 2.168 //<BR>
                        <BR>
ātmanaś cādhikāryatvān malaḥ kiṃcitkaro na cet <BR>
katham āvaraṇāyaiṣa śakto nanu ca bhoḥ kimu  // 2.169 //<BR>
<BR>
malasadbhāvamātraṃ hi tasyāvaraṇam ucyate <BR>
malena sadvitīyo 'ṇur āvṛtaḥ paribhāṣyate  // 2.170 //<BR>
<BR>
hantānena nayenaiṣa śivam uktātmanām api <BR>
sthitam āvaraṇaṃ satyaṃ malasadbhāvamātrataḥ  // 2.171 //<BR>
<BR>
kiṃcāvṛto malenātmā malam eva na vetti kim <BR>
tadasaṃvedane tasya kiṃ malāntaram ucyate  // 2.172 //<BR>
<BR>
nanv ataḥ kiṃ malaṃ vettu tarhi vidyākale vinā <BR>
sarvajñatvaṃ bhavet tac ca malaṃ viditam eva sat  // 2.173 //<BR>
<BR>
jahātv ātmābhyupāyais tais tair vicitraiḥ prakalpitaiḥ <BR>
kiṃcāvaraṇam etena yasyātmani bhavet tataḥ  // 2.174 //<BR>
<BR>
ghaṭādau jñātṛkartṛtve katham asya bhaviṣyataḥ <BR>
nanu vidyākale kiṃcijjñatvakartṛtvapade smṛte  // 2.175 //<BR>
<BR>
itthaṃ vimūḍhamatayo vañcyante na tu paṇḍitāḥ <BR>
jaḍasvabhāvā māyaiṣā tatsūtiś ca kalādikaḥ  // 2.176 //<BR>
<BR>
acidātmā kathaṃkāraṃ cidabhivyañjanakṣamaḥ <BR>
abhivyaktā ca cidvibhvī kiṃcittvādiviśeṣaṇaiḥ  // 2.177 //<BR>
<BR>
viśeṣyatāṃ kathaṃ nāma sāṃśavastūcitaṃ hi tat <BR>
nanu devaḥ kalāvidyākaraṇo vyañjayec citam  // 2.178 //<BR>
<BR>
vyanaktu sarvato hanta nāsyāśaktir athāgrahaḥ <BR>
male sadātane cāsya kathaṃ muktir bhaviṣyati  // 2.179 //<BR>
<BR>
roddhrī śaktir malasyāsti sā ca kvāpi nivartate <BR>
kvāpi pravartate ceti dhig idaṃ mūḍhabhāṣitam  // 2.180 //<BR>
<BR>
jaḍānāṃ ko 'nusandhiḥ syāt taṃ vinaitat kathaṃ bhavet <BR>
atha tatrāpi devasya hetutābhyupagamyate  // 2.181 //<BR>
<BR>
kiṃ nimittam asau devas tāṃ śaktiṃ saṃpravartayet <BR>
pravartitāṃ vā kiṃ nāma tāṃ nivartayate punaḥ  // 2.182 //<BR>
<BR>
svātantryād iti cet pūrṇaṃ tad evāśrīyate na kim <BR>
malasya dhvāntarūpasya na ca pāko 'pi kaścana  // 2.183 //<BR>
<BR>
sa hy anyatādānayogād dhanty amuṣya dhruvātmatām <BR>
etena malasaṃbandhād īśvarecchāpracoditaḥ  // 2.184 //<BR>
<BR>
bhogalobhakathāviṣṭaḥ paśuḥ sṛṣṭyānugṛhyate <BR>
iti yad bhaṇyate mūlahataṃ taj, janitaṃ tataḥ  // 2.185 //<BR>
<BR>
svātmapracchādanakrīḍāmātram eva malaṃ viduḥ <BR>
svatantro hi vibhuḥ kiṃcit kiṃ na svātmani bhāsayet  // 2.186 //<BR>
<BR>
yac ca karmāpi nāmeṣṭaṃ tattāvat pravicāryatām <BR>
tathāhi karmasaṃbandhe sthite 'pi katham īdṛśaḥ  // 2.187 //<BR>
<BR>
mahāpralaya ucyate mahāsṛṣṭiś ca vā katham <BR>
nanv īśvarecchayā tatra karmāyāti niruddhatām  // 2.188 //<BR>
<BR>
karmaudāsīnyayogena karmāntaram apekṣatām <BR>
īśvaro 'tha navā pūrvapakṣe saṃbhava eva ca  // 2.189 //<BR>
<BR>
nasaṃbhave sa kutrāṃśe caiśvaryam adhigacchatu <BR>
karmataḥ sarvam evedaṃ syāt sṛṣṭipralayādikam  // 2.190 //<BR>
<BR>
atha karmānapekṣo vā karmaṇāṃ rodhanaṃ tataḥ <BR>
sadā niruddhāny eveśaḥ karmāṇi kurutāṃ vibhuḥ  // 2.191 //<BR>
<BR>
nanu teṣāṃ svabhāvo 'yaṃ yadbhogaprasavātmatā <BR>
kathaṃ svabhāva eṣa syād yaḥ paropādhitāṃ gataḥ  // 2.192 //<BR>
<BR>
anapekṣo hi bhāvānāṃ svabhāvaḥ karmaṇāṃ tataḥ <BR>
īśaiṣaṇānapekṣāṇāṃ yadrūpaṃ tatsvakaṃ vapuḥ  // 2.193 //<BR>
<BR>
kiṃ ca pralayalīnāni karmāṇi sthitibhāñjy api <BR>
kiṃ prabodhayate devaḥ kiṃ nu dṛ[sṛ]ṣṭair hi taiḥ kṛtam  // 2.194 //<BR>
<BR>
malapākāya cet so 'pi sudūram apasāritaḥ <BR>
kiṃ cātmā vibhur evaiṣa sa kiṃ nāma karoti hi  // 2.195 //<BR>
<BR>
iti pūrvaṃ vicāraś ca vistareṇa prapañcitaḥ <BR>
mṛddaṇḍacakrasūtreṣu dhīmān karteśvaraḥ sthitaḥ  // 2.196 //<BR>
<BR>
kumbhakārasya kartṛtvaṃ kutrāṃśe nv avatiṣṭhatām <BR>
akṛṣṭapacyabījeṣu prarohaprasavādike  // 2.197 //<BR>
<BR>
pūrvaṃ karotu hetutvaṃ na sasyeṣv iti ko nayaḥ <BR>
idaṃ duṣkṛtam etac ca sukṛtaṃ phalabhedataḥ  // 2.198 //<BR>
<BR>
iti yat pravibhaktaṃ kiṃ tatrāsyecchaiva jṛmbhate <BR>
svatantro yady asau kasmāt parapīḍākārīṃ nijām  // 2.199 //<BR>
<BR>
icchāṃ gṛhṇāti yo nityaṃ karuṇārasanirbharaḥ <BR>
nanu svabhāvāttattādṛk karmātaḥ phaladāyakam  // 2.200 //<BR>
<BR>
prāyaścittādikaraṇāc chāmyec ceti vicārayan <BR>
devas tathaiva tanute śāstraṃ citropadeśakam  // 2.201 //<BR>
<BR>
śaivaṃ, svabhāva edādṛk karmaṇām iti ko nayaḥ <BR>
bījam aṅkurasaṃsūtisvabhāvam iti mādṛśaḥ  // 2.202 //<BR>
<BR>
pūrvavṛddhavyavahṛter vijñātuṃ prabhaviṣṇavaḥ <BR>
īśvaras tu nijecchayā vinā na hi kadācana  // 2.203 //<BR>
avalokitavān karmaphalavaicitryacāturīm <BR>
<BR>
tasmād devaḥ sarvakartā yadi syāt<BR>
   kartāraḥ syur nātmavargāḥ kathaṃcid <BR>
no kartāras te 'pi cet karmavandhyān<BR>
   uddiśyainān sarvakartā na devaḥ  // 2.204 //<BR>
<BR>
itthaṃ ca bhedadṛṣṭyedaṃ karma nāma na mu[yu]ktimat <BR>
etāvān atra saṃkṣopo vyāso 'nyatra tu darśitaḥ  // 2.205 //<BR>
<BR>
saṃvedanātmako deva ekas tasmāt svataḥ khalu <BR>
sarvakartā sa vaicitryāt karmayogīti bhaṇyate  // 2.206 //<BR>
māyā ca nāma viśvasya yā kāraṇam iti sthitā <BR>
sā dharaṇyantatattvāṃśagarbhā nityā yadi sphuṭam  // 2.207 //<BR>
<BR>
pralayo na kadācit syān nanu sa vyaktibhāvataḥ <BR>
vyaktiṃ nāma na jānīmo vijñānaṃ grāhyatā yataḥ  // 2.208 //<BR>
<BR>
tadīśvaraparajñānagrāhyatāsti sadātanī <BR>
tasyām avidyamānāyām īśvaraḥ kāraṇaṃ kutaḥ  // 2.209 //<BR>
<BR>
sphuṭaṃ prakurute kumbhaṃ tadvad īśe bhaviṣyati <BR>
maivam antarbahīrūpakaraṇapravibhedataḥ  // 2.210 //<BR>
<BR>
sphuṭāsphuṭādivijñānaṃ yuktaṃ kumbhakṛti sphuṭam <BR>
īśvarasya sphuṭodārapūrvavijñānaśālinaḥ  // 2.211 //<BR>
<BR>
ko na jñāto bhaved bhāgo yatrāpi vyaktyapekṣitā <BR>
satkāryavādināṃ deśe kāraṇe 'pi sphuṭaṃ sthitam  // 2.212 //<BR>
<BR>
viśvam ityapi māyāyāṃ sphuṭaṃ syād asamañjasam <BR>
vyāpakāś ca śivātmānas tattvaiḥ sākaṃ parasparam  // 2.213 //<BR>
<BR>
kathaṃ ca nāma vidyantāṃ vyāpakatvatirohiteḥ <BR>
vikāsaḥ paramo vyāptiḥ saṃvido bheda ucyate  // 2.214 //<BR>
<BR>
māyīyaṃ kañcukavrātaṃ yathā karaṇasaṃcayaḥ <BR>
vicāritaḥ pūrvam eva kāryavargaś ca carcitaḥ  // 2.215 //<BR>
<BR>
yāvac chivapadādhyāsavandhyaṃ viśvaṃ na visphuret <BR>
tatsvātantryakathāmātram etad ity avadhāryatām  // 2.216 //<BR>
<BR>
evaṃ malādyabhāve hi kā dīkṣā ko hi dīkṣakaḥ <BR>
dīkṣāpātraṃ ca ko vā syād iti kiṃcin na yujyate  // 2.217 //<BR>
śiṣye 'dhvany anale kumbhe maṇḍale srukkarādike <BR>
samastādhvakṛto nyāsaḥ kathaṃ vāpy upapadyatām  // 2.218 //<BR>
<BR>
nahi tāvanta eva syur nanu saṃkalpanāvaśāt <BR>
śodhyaśodhakabhāvo 'yaṃ sarva evodito nanu  // 2.219 //<BR>
<BR>
kalpitaṃ cet phalet satyaṃ manorājyārjitaśriyaḥ <BR>
jayanti nākasāmrājyalābhaviśrāntiyogataḥ  // 2.220 //<BR>
<BR>
kiṃ nāma balavadrūpasaṃkalpapathavartinaḥ <BR>
phalanti na tathā bhāvā dhyānādiviṣanāśavat  // 2.221 //<BR>
<BR>
saṃkalpadārḍhyam ity eva dhyānaṃ saṃśayarūṣitam <BR>
dhyānaṃ ca na phaled eva svayaṃ pakṣadvayāgrahāt  // 2.222 //<BR>
<BR>
hanta saṃkalpanāyogād yadi jāyeta tatphalam <BR>
kim asaṃvinmayān bhāvān bāhyān kāṃścit abhīpsasi  // 2.223 //<BR>
<BR>
saṃkalpenaiva saṃskāraḥ kuṇḍāgniguruśiṣyagaḥ <BR>
sa eva ca phalābhāsī tatsaṃvid avaśiṣyate  // 2.224 //<BR>
<BR>
saṃvidaś ca svatantrāyās tathārūpāvabhāsanam <BR>
dīkṣeti kila mantavyaṃ muñcyante jantavo yayā  // 2.225 //<BR>
<BR>
ata eva tilājyādeḥ svarūpe grahaṇe mitau <BR>
kramo vā niyamo neha kaścic chāstre nirūpitaḥ  // 2.226 //<BR>
<BR>
nanu mantreṣu kiṃ nāma niyamaḥ sarvavarṇabhāk <BR>
rūpaṃ paraṃ hi kathitaṃ dīkṣāpi na tathā katham  // 2.227 //<BR>
<BR>
evam evārṇadāhasya yadbhavatsaṃmataṃ hitam <BR>
kiṃ tu tāvati ye rūḍhiṃ na prāptās tān prati dhruvam  // 2.228 //<BR>
<BR>
māntro 'yaṃ niyamaḥ prokta upayogaṃ ca gacchati <BR>
pratibuddhā hi te mantrā vimarśapathavartinaḥ  // 2.229 //<BR>
<BR>
svatantrasyaiva ciddhāmna svātantryāt kartṛtāmayāḥ <BR>
mantrā viśanty evācāryaṃ taṃ tādātmyaniyogataḥ  // 2.230 //<BR>
<BR>
svatantrīkurvate yānti karaṇāny api kartṛtām <BR>
itthaṃ dīkṣādividhaye ye 'py anye vidhayo matāḥ  // 2.231 //<BR>
<BR>
kiṃ nāma kurvatāṃ kṛtyaṃ niṣedhaṃ tv api vā katham <BR>
te 'py atraivopapadyante tat sarvaṃ vihitaṃ tv iha  // 2.232 //<BR>
<BR>
sarvaṃ caitad amutraiva pratiṣiddhaṃ yataḥ sphuṭam <BR>
pratiṣedhe darśite 'sya kiṃ cādvaitapathāśritaḥ  // 2.233 //<BR>
                 <BR>
pratiṣedho 'pi vihitaḥ so 'pi ca pratiṣidhyate <BR>
itthaṃ svasaṃvidambhodhiḥ svātmani procchalaty alam  // 2.234 //<BR>
<BR>
itthaṃ ca viśvam evedaṃ jagadānandasundaram <BR>
tadvipakṣaṃ ca bhedāṃśam itthaṃ kṣapayatetarām  // 2.235 //<BR>
<BR>
parameśamukhodbhūtajñānacandrasya sarvataḥ <BR>
tāvatā svaprabhābhārabhāsvarāḥ sumarīcayaḥ  // 2.236 //<BR>
<BR>
śivacandrāṃśusaṃghātapātamātravilāpitaḥ <BR>
samastabhāvaśītāṃśukālakūṭo rasāyate  // 2.237 //<BR>
<BR>
tatrāniśaṃ nimajjantas tadrasāpānaghūrṇitāḥ <BR>
tadrasībhūya tiṣṭhāmaḥ śuddhās tāpatrayojjhitāḥ  // 2.238 //<BR>
<BR>
parameśamukhaṃ tu śaktir uktā bhavatīcchā nanu sodbhavaṃ gatā <BR>
pratipadyata īśvarādibhinnasthitivijñānaśaśāṅkaśaktivṛttam  // 2.239 //<BR>
<BR>
śaśinaḥ kila tasya sarvato yaḥ paripūrṇaḥ prasṛto marīcipuñjaḥ <BR>
iyam eva hi sā kriyātmikoktā parameśasya jaganmayī svaśaktiḥ  // 2.240 //<BR>
<BR>
tad idaṃ trikaśaktinirbharaṃ paramaṃ bhairavam eva jṛmbhate <BR>
na tu tadvyatireki saṃbhavet svavijṛmbhā vijayo 'sya kīrtitaḥ  // 2.241 //<BR>
<BR>
tata eva jagaj jayanty amī sphuṭam arthaḥ prakaṭo 'pi yujyate naḥ <BR>
bahuvācakayoga īdṛśaṃ tat paripūrṇatvam amuṣya vākyabhedam  // 2.242 //<BR>
<BR>
ity eka eva śloko 'yaṃ cidātmā bhairavaḥ svayam <BR>
samastabhāvasaṃdarbhanirbharo vyākṛtaḥ sphuṭam  // 2.243 //<BR>
<BR>
saṃsāragaranāśāya tārkṣyādhiṣṭhitadṛṣṭayaḥ <BR>
viṣam evopayuñjānāḥ prāpnuvanty amṛtīṃ sthitim  // 2.244 //<BR>
<BR>
iti darśitam etāvat svaprakāśasvasaṃvidā <BR>
siddhaṃ tadvyatirekeṇa na kiṃcid eva kalpate  // 2.245 //<BR>
<BR>
yāvatsvasaṃvidviśrāntaṃ yat tāvat tat sad eva hi <BR>
kālāntaravyapekṣe hi satyatvaṃ syān na kutracit  // 2.246 //<BR>
<BR>
saṃvidaḥ kālayogaś ca vistareṇa nivāritaḥ <BR>
tat svasaṃvid yathā deśaṃ vitared vartate tathā  // 2.247 //<BR>
<BR>
tathā saṃvidy akṣamayyāṃ nikaṣāśmani ropitam <BR>
na yat tat saṃśayāyaiva śāstre 'py uktam avastu tat  // 2.248 //<BR>
<BR>
svasaṃvid anupārohi pralāpān na viśiṣyate <BR>
tac cchāstraṃ prakriyā sā ca yat saṃvidi vivartate  // 2.249 //<BR>
<BR>
hṛdayāj jagato jātāḥ sarvasyaite kṣayodayāḥ <BR>
svapnasyeva suṣuptākhyāt svasaṃvicchāstracarcitāḥ  // 2.250 //<BR>
<BR>
rūpālokamanaskārasāmagrī saṃhṛtiḥ sthitiḥ <BR>
sṛṣṭir nimeṣonmeṣau ca satāṃ saṃkocakalpanam  // 2.251 //<BR>
<BR>
ityādikā mātṛmeyamānarūpā sthitiḥ sadā <BR>
svasaṃvidaḥ supūrṇāyāḥ prapañcaracanā svayam  // 2.252 //<BR>
<BR>
sarvasarvātmadigdeśakālākārā svayaṃ hi sā <BR>
satyamithyātvanirṇītis tata eva hi jāyate  // 2.253 //<BR>
<BR>
ācāryotpaladevo 'pi tadetadupadiṣṭavān <BR>
bahiḥ sadasadātmāpi svasaṃvidi madīyadṛk  // 2.254 //<BR>
                     <BR>
paśyatv iti svatantrasya niyatiḥ sendriyābhidhā <BR>
saiva rūdhā śivād ā ca krimeḥ svāṃ saṃvidaṃ śritā  // 2.255 //<BR>
<BR>
tad eva deve saṃsāraḥ sa śivaḥ parameīŭvaraḥ <BR>
tatra viśrāntim āpanno mukta ity abhidhīyate  // 2.256 //<BR>
<BR>
etatprasādāj jīvanti brahmādyāḥ sthāvarāntakāḥ <BR>
aviluptā sadā seyaṃ saṃvittir iti gṛhyatām  // 2.257 //<BR>
<BR>
vibhānty api hi sā devī na tayā rahitaṃ kvacit <BR>
ātmānaṃ sādhayet kvāpi kvāpi dūṣayate kvacit  // 2.258 //<BR>
<BR>
anyathaiva sthāpayate na ca yāti vikāritām <BR>
sādhandūṣaṇānyatvavandhyāpi parameśvarī  // 2.259 //<BR>
<BR>
bhāsate ca tathātvena tat svatantrā sphuṭā hi sā <BR>
śrīmān maheśvaro devaḥ pūrveṣām api yo guruḥ  // 2.260 //<BR>
<BR>
sa etad eva provāca lokānugrahahetutaḥ <BR>
<BR>
mūḍhāḥ kiṃ niḥsāre vāyasaviraṭitakalpe <BR>
tiṣṭatha vacasi vṛthaivaṃ svāṃ saṃvidam āvarjya <BR>
saṃviddevatayaiva yad ādiṣṭaṃ nikaṭe 'py atha <BR>
sarva ādriyamāṇās tattaddeśe jīvanmuktā bhavanti  // 2.261 //<BR>
<BR>
tad atra nītau saṃvittir evāsau gurur ucyate <BR>
giraty eva yato viśvaṃ sṛṣṭisaṃhṛtiyogataḥ  // 2.262 //<BR>
<BR>
tad atra mukhyā yā rūḍhiḥ saṃbandhaḥ para ucyate <BR>
enayā yad yad ādiṣṭaṃ jñānaṃ sāṃsiddhikaṃ tu tat  // 2.263 //<BR>
<BR>
yatrāsmadguruvargasya sthitā nityāvasthitiḥ <BR>
traiyambakādisaṃtānabhedo yasmāt pravartate  // 2.264 //<BR>
                           <BR>
yatroktaṃ pūrvam ajñānatādātmyaṃ naśyatītyapi <BR>
svasaṃvidas tu vaicitryaṃ gṛhṇatyā bhāty ayaṃ tataḥ  // 2.265 //<BR>
<BR>
antarālamahaddivyādivyādi śāstrasaṃgamaḥ <BR>
tattvavannijavāgaṃśūn guror ātmavinirmitān  // 2.266 //<BR>
<BR>
prādhānyaṃ prakaṭaṃ svasaṃvidaḥ <BR>
gurutaḥ kila śāstrataḥ svataḥ <BR>
tad ayaṃ mukhyatayā kṛtaḥ śramaḥ  // 2.267 //<BR>
<BR>
śāstravṛttiparatantrito guruḥ <BR>
svātmasaṃvidi ca tatpratiṣṭhitam <BR>
tena sarvam idam ātmasaṃvidā <BR>
siddhim eti nahi jātv asahyatām  // 2.268 //<BR>
<BR>
etac chāstraṃ prayatnena carcyatāṃ he mumukṣavaḥ <BR>
mā vṛthaivāyur āyastam anyaśāstreṣu nīyatām  // 2.269 //<BR>
<BR>
abhedadṛṣṭir yā kācid bhedadṛṣṭir athāpi vā <BR>
sātraivāyāti nirvāhaṃ tenaitat pravicāryatām  // 2.270 //<BR>
<BR>
svapnakālaparijñānavī[tanidro] yathā tathā <BR>
etacchāstrasamabhyāsaprabuddhahṛdayaḥ sadā  // 2.271 //<BR>
<BR>
svasaṃvid eva tac chāstraṃ sā cāpekṣāvivarjitā <BR>
tathā yady abhidhīyeta svataḥ prāmāṇyam ucyatām  // 2.272 //<BR>
<BR>
śāsanaṃ śāsitavyaṃ ca śāsakaṃ ceti yat kila <BR>
tattatrākālakalitaṃ svātantryādvaitasundaram  // 2.273 //<BR>
                           <BR>
tām avasthitim ātmīyāṃ garbhīkṛtyānapāyinīm <BR>
śrīkaṇṭhanāthaḥ provāca śrīmatkiraṇaśāsane  // 2.274 //<BR>
<BR>
sarvam etat pravṛttyarthaṃ śrot\rr ṇāṃ tu vibhedataḥ <BR>
arthabhedāt tu bhedo 'yam upacārāt prakalpate  // 2.275 //<BR>
<BR>
phalabhedo na kalpyo 'tra kalpyaś ced ayathātatham <BR>
daśakāṣṭādaśāṣṭāṣṭabhedabhinnam idaṃ vibhoḥ  // 2.276 //<BR>
<BR>
śivasadbhāvalābhaikaphalaṃ tallābhaprotsuke <BR>
adhikāriṇy aṇau jātikulavarṇādyanādarāt  // 2.277 //<BR>
<BR>
pravṛttam ekavākyatvaṃ yāvad āsādya vartate <BR>
aṅgāṅgivṛttavaicitryāt tāvad ekam idaṃ viduḥ  // 2.278 //<BR>
<BR>
trikaśāstraṃ tathābhūto gurur atrādvayātmakaḥ <BR>
tadanantaravākyāṃśapuñjaḥ prakaraṇāni ca  // 2.279 //<BR>
<BR>
māyīyabhedavṛttāntasphuṭabhāve bhavanti ca <BR>
tathāpi śivasaṃprāptir mukhyam ante phalaṃ sthitam  // 2.280 //<BR>
<BR>
adhikārī caika eva śivatāvāptibhājanam <BR>
tathāpi tāvanmātre ca jāte prakaraṇātmani  // 2.281 //<BR>
<BR>
yādṛk phalaṃ sphutaṃ mukhyaṃ paryantaphalam aṅgi vā <BR>
tadaṅgaṃ vā tadvipakṣe parapakṣe paraṃ ca vā  // 2.282 //<BR>
<BR>
api tattadvipakṣāṃśasamudbhāvanabhājanam <BR>
tathocitaśarīrādes tathā saṃskārabhāginaḥ  // 2.283 //<BR>
<BR>
guroḥ śiṣyasya cāpy uktas tādṛśo 'dhikriyākramaḥ <BR>
tathā ca mṛtyuvidhvaṃsirasāyanavidhiṃ śritaḥ  // 2.284 //<BR>
<BR>
pūrvaṃ saṃskāralābhāya kvāthavāntivirecanaiḥ <BR>
dīkṣayā yā ca vikṛtiḥ nottaratra kriyāvidhau  // 2.285 //<BR>
<BR>
tenādhikāriniyamas taddehavidaśādijaḥ <BR>
tenocyate vaiṣṇavādyāḥ paśuśāsanasaṃśritāḥ  // 2.286 //<BR>
                           <BR>
na śaive 'dhikṛtās tantre na śaivā vāmagocare <BR>
te 'pi no dakṣiṇe te 'pi na syuḥ kulamate trike  // 2.287 //<BR>
<BR>
uktaṃ śrībhairavakule pañcadīkṣākriyocitaḥ <BR>
gurur ullaṅghitādhastyasrotā vā trikaśāstragaḥ  // 2.288 //<BR>
                      <BR>
ittham ekādhikāritvam ātmatattvasamāśrayāt <BR>
saṃskārāśraya .... bhedād bhinnādhikāritā  // 2.289 //<BR>
<BR>
svacchandatantre tenoktaṃ sarvaśāstre śivaḥ phalam <BR>
yataḥ śivodbhavāḥ sarve śivadhāmaphalā iti  // 2.290 //<BR>
<BR>
tatraiva ca punaḥ proktam ūrdhvatattvavivecane <BR>
yan na sāṃkhyair na yogīndrair na priye pāñcarātrikaiḥ  // 2.291 //<BR>
<BR>
iyādi yāvad ākṣiptaṃ vādināṃ tu śatatrayam <BR>
triṣaṣṭyā cādhikaṃ te hi tāvanmātravivecakāḥ  // 2.292 //<BR>
<BR>
kathaṃ syur aparicchinnaśivatattvavidātmakāḥ <BR>
atha tatrāṃśamātre 'pi śivasadbhāvam eva te  // 2.293 //<BR>
<BR>
āropayeyus tat tāvan naiva suspaṣṭasaṃgati <BR>
devadattādivākye hi sarvataḥ pūrṇavigrahe  // 2.294 //<BR>
<BR>
devadattapadaśrotā tāvanmātrapade katham <BR>
samagrapūrvavākyānāṃ samāropaṃ kariṣyati  // 2.295 //<BR>
<BR>
kathaṃ cādhigamas tasya tāvato 'rthasya vākyataḥ <BR>
tasmād eveti cet tarhi na padaśrotṛtā na ca  // 2.296 //<BR>
<BR>
tāvanmātrasya so 'sty artha itthaṃ prakṛtigocare <BR>
samagraśivaśāstrārthajñaptyā saṃpūrṇarūpayā  // 2.297 //<BR>
<BR>
yogasāṃkhyārhatanyāyapāñcarātraśrutismṛtīḥ <BR>
yady eva śivatattvena saṃpūrṇaṃ parikalpayet  // 2.298 //<BR>
<BR>
tāvad astu na tu sphāras tāvāṃs tatreti carcitam <BR>
jñaptiś ca śivatattvasya tatsaṃskārapuraḥsarā  // 2.299 //<BR>
<BR>
anyathā pratyavāyaḥ syād upadeṣṭrupadeśyayoḥ <BR>
tatsaṃskāragrahaś cet syāt kāmaṃ śāstrārtha īdṛśaḥ  // 2.300 //<BR>
<BR>
na tu vaiṣṇavatā tasya sāṃkhyatā śrautatāpi vā <BR>
anyasaṃskāram ūrdhvordhaṃ gṛhītvāpy anutiṣṭhati  // 2.301 //<BR>
                     <BR>
vaiṣṇavādy eva tarhy asya pratyavāyo mahattaraḥ <BR>
nanv advayapade 'muṣmin keyaṃ mukhyā prakalpanā  // 2.302 //<BR>
<BR>
kiṃ brūṣe svayam eva tvaṃ bhedopahatavṛttikaḥ <BR>
etad eva paraṃ dvaitaṃ bhavān eva saṃśritaḥ  // 2.303 //<BR>
<BR>
yad ahaṃ vaiṣṇavo bhūṣṇuḥ śaive kiṃ nādhikāravān <BR>
tat svayaṃ bhedamūḍhas tvaṃ bhede ca niyater balāt  // 2.304 //<BR>
tatas taiḥ pratyavāyaḥ syād yoga ity upapāditam <BR>
kiṃ ca tādātmyayogena devatā pūjyate tataḥ  // 2.305 //<BR>
<BR>
viṣṇutādātmyam āpannaḥ kathaṃ rudraṃ prapūjayet <BR>
gītāsu ca tato gītaṃ yo yac chraddhaḥ sa eva saḥ  // 2.306 //<BR>
<BR>
tādātmyabhāvanā yogāḥ phalaṃ mantrāḥ sva }} <BR>
dadyus tadbhāvitātmātaḥ phalakāmasya siddhidaḥ  // 2.307 //<BR>
<BR>
mokṣakāmasya tac chāstramokṣalipsor api sphuṭam <BR>
taddoṣabhāvanākrāntaḥ kṣamas tāvati yojane  // 2.308 //<BR>
<BR>
mukhyas tāvad ayaṃ kalpo yo yatraiva pratiṣṭhitaḥ <BR>
nityaṃ tādātmyam āpannaḥ sa tatrādhikṛtas tv iti  // 2.309 //<BR>
<BR>
ata eva tato grāhyaṃ jñānam ity abhidhīyate <BR>
sa hi tādātmyam āpannas tadbhāvanavidhikramāt  // 2.310 //<BR>
<BR>
śiṣyas tadaiva śāstraṃ tu gṛhṇan pūrvāparakramāt <BR>
kathaṃ svabuddhyā saṃdhattāṃ tāvad yat tena saṃhitam  // 2.311 //<BR>
<BR>
yas tu saṃdhātum īheta sa sākṣāt parameśvaraḥ <BR>
tasya kiṃ vā guruḥ kuryāt so 'nyeṣāṃ gurur ucyate  // 2.312 //<BR>
<BR>
nānyato vedavidbhyaś cetyata eva hi manvate <BR>
tasmāt tādātmyam āpanno gurur ity abhidhīyate  // 2.313 //<BR>
<BR>
sa ca yāvati yatraiva tatra tāvati nānyathā <BR>
nanu vaiṣṇavaśāstrārthas tatkālaṃ śivabhāvanāt  // 2.314 //<BR>
<BR>
tādātmyaṃ gurutāṃ hanti pūrṇadhīḥ pralapaty ayam <BR>
rāmarāvaṇanāṭyeṣu nahy etā naṭabhūmikāḥ  // 2.315 //<BR>
<BR>
nepathyādiparāvṛttyā yenānyatvaṃ prapadyate <BR>
vaiṣṇavo viṣṇur evāhaṃ taddāso veti carcayan  // 2.316 //<BR>
<BR>
idānīṃ na tathāsmīti kim etat susamañjasam <BR>
atra hy ekatamā saṃvin mithyājñānatvam aśnute  // 2.317 //<BR>
<BR>
yayā sa eva patitaḥ śiṣyo vā patito bhavet <BR>
tasmān mukhyo hy ayaṃ kalpaḥ pratiśāstraṃ gurur guruḥ  // 2.318 //<BR>
<BR>
uktaṃ svatantraśāstreṣu nāsau siddhiphalapradaḥ <BR>
anyaśāstrarato yaḥ syāt tacchāstranirato 'pi vā  // 2.319 //<BR>
<BR>
loke 'pi yāvad īdṛkṣaḥ pravādo jyotirādike <BR>
<BR>
viṣṇor bhāgavatā magāś ca savituḥ śāṃbhor jaṭābhasmino <BR>
māt-ṛṇām atha mātṛmaṇḍalavido viprās tv atha brahmaṇaḥ <BR>
śākyāḥ sattvahitasya buddhavapuṣo nagnās tathaivārhato <BR>
yo yair deva upāsyate svavidhinā tais tasya kāryā kriyā  // 2.320 //<BR>
ata evādhikajñānaśālī saṃnihito yadi <BR>
deśe tatra bhaven nānā nādhikārasya bhājanam  // 2.321 //<BR>
<BR>
yas tv asmin pūrṇasaṃbodhe rūḍho vāstavaśāsane <BR>
uttarottararūḍhyarthaṃ śiśoḥ karaṇamānasam (?)  // 2.322 //<BR>
<BR>
phalasaṃpattaye vāpi bhāvāṃśavaśaśālinaḥ <BR>
anugrahaṃ sa vai kuryāt pūrṇatvād ūrdhvavṛttitaḥ  // 2.323 //<BR>
<BR>
nanv advaye kim ūrdhvaṃ syān na kiṃcid bhedamohitāḥ <BR>
bhavatas tv adharāvasthā bheda evadharo yataḥ  // 2.324 //<BR>
<BR>
tasmād ye kecanānye syuḥ paśuśāsanavartinaḥ <BR>
vaiṣṇavāḥ saugatāḥ śrautās tathā śrutyantavādinaḥ  // 2.325 //<BR>
<BR>
ityādayo nādhikṛtā jātucit patiśāsane <BR>
uktavān yatra śāstreṣv apy adhikārivivecane  // 2.326 //<BR>
<BR>
yo vaiṣṇavo manuṃ dadyāc chaivaṃ mūḍhamatiḥ śiśoḥ <BR>
taṃ pāpaṃ vañcakaṃ tyaktvā śiśur nyāyyaṃ samācaret  // 2.327 //<BR>
<BR>
ihāpy uktaṃ mokṣadaḥ syāt svabhyastajñānavān iti <BR>
abhyastaṃ ca paraṃ jñānaṃ yato nāsty eva vicyutiḥ  // 2.328 //<BR>
<BR>
paramādvayavijñānān na khalv apy asti vicyutiḥ <BR>
svātmapakṣasthitāśeṣajñānanirbharavṛttikaḥ  // 2.329 //<BR>
<BR>
kathaṃ ko vā kuto vāpi cyavatāṃ tiṣṭhatu kva vā <BR>
itthaṃ ya eṣa śāstrārthaḥ sthitaḥ śaktiprabhāvataḥ  // 2.330 //<BR>
<BR>
antaḥkṛtāśeṣatattvavarṇādibharanirbharaḥ <BR>
sarvābhidho bhairavātmā so 'yam eva svarūpabhāk  // 2.331 //<BR>
<BR>
śāstre 'smin parameśena jñānacandrākhyayā kṛtaḥ <BR>
<BR>
tadvyākhyātam idaṃ prasannagahanaṃ vākyaṃ mayā svāgama-<BR>
prāmāṇyapratipādanakramavaśāt tattatprasaṅgād api <BR>
atrārūḍhadhiyāṃ pramāṇamahimā viśvādvayoddāmito <BR>
bhātīti svayam eva satyahṛdayā jñāsyanti kiṃ ślāghitaiḥ  // 2.332 //<BR>
                         <BR>
ye samyak pravicāriṇo nanu śivāḥ kas tān prati prodyamaḥ <BR>
kiṃ tair ye pravimarśadūraśikharārohakrame paṅgavaḥ <BR>
pāṣāṇāyitavṛttayaḥ punar amī ye śāstravandhyā narāḥ <BR>
saṃrambhaḥ pralayambudher iva tataḥ svātmany ayaṃ ghūrṇate  // 2.333 //<BR>
<BR>
saṃśāmya svayam ātmani tyaja javāj jvālājaṭāḍambarān <BR>
bhoḥ kalpānala dāhyam asti bhavato nādyāpi kiñcid yataḥ <BR>
tvatprollāsavighūrṇanāghanaghuradghorasphuliṅgaśatair <BR>
viśvaṃ vyāpya vilīnatāṃ gatam idaṃ drāk tvatprakāśātmakam  // 2.334 //<BR>
<BR>
pravarapuranāmadheye pure pūrve kāśmīriko 'bhinavaguptaḥ <BR>
mālinyādimavākye vārttikam etad racayati sma  // 2.335 //<BR>
<BR>
<BR>
<BR>
<BR>
</body></html>
