<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Manjusrinamasamgiti</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Manjusrinamasamgiti<BR>
Based on the edition by Janardan Shastri Pandey in 'Bauddhastotrasamgraha',<BR>
Sarnath 1994, pp. 5-20.<BR>
[GRETIL version checked against the ed. by Raghu Vira, Satapitaka 18]<BR>
<BR>
Input by Ian Sinclair, 2003<BR>
(This is a work in progress - comments or corrections welcome)<BR>
<BR>
<BR>
PLAIN TEXT VERSION<BR>
<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
<BR>
advayaparamārthā nāmasaṃgīti<BR>
<BR>
oṃ namaḥ śrīmahāmañjunāthāya<BR>
atha vajradharaḥ śrīmān durdāntadamakaḥ paraḥ  /<BR>
trilokavijayī vīro guhyarāṭ kuliśeśvaraḥ  // Mns_1 //<BR>
vibuddhapuṇḍarīkākṣaḥ protphullakamalānanaḥ  /<BR>
prollālayan vajravaraṃ svakareṇa muhurmuhuḥ  // Mns_2 //<BR>
bhṛkuṭītaraṅgapramukhair anantair vajrapāṇibhiḥ  /<BR>
durdāntadamakair vīrair vīrabībhatsarūpibhiḥ  // Mns_3 //<BR>
ullālayadbhiḥ svakaraiḥ prasphuradvajrakoṭibhiḥ  /<BR>
prajñopāyamahākaruṇā- jagadarthakaraiḥ paraḥ  // Mns_4 //<BR>
hṛṣṭatuṣṭāśayair muditaiḥ krodhavigraharūpibhiḥ  /<BR>
buddhakṛtyakarair nāthaiḥ sārddhaṃ praṇatavigrahaiḥ  // Mns_5 //<BR>
praṇamya nāthaṃ saṃbuddhaṃ bhagavantaṃ tathāgatam  /<BR>
kṛtāñjalipuṭo bhūtvā idam āha sthito 'grataḥ  // Mns_6 //<BR>
maddhitāya mamārthāya anukampāya me vibho  /<BR>
māyājālābhisaṃbodhiṃ yathā lābhī bhavāmy aham  // Mns_7 //<BR>
ajñānapaṅkamagnānāṃ kleśavyākulacetasām  /<BR>
hitāya sarvasattvānām anuttaraphalāptaye  // Mns_8 //<BR>
prakāśayatu saṃbuddho bhagavāñ śāstā jagadguruḥ  /<BR>
mahāsamayatattvajña indrayāśayavit paraḥ  // Mns_9 //<BR>
bhagavajjñānakāyasya mahoṣṇīṣasya gīṣpateh  /<BR>
mañjuśrījñānasattvasya jñānamūrteḥ svayambhuvaḥ  // Mns_10 //<BR>
gambhīrārthām udārārthaṃ mahārthām asamāṃ śivām  /<BR>
ādimadhyāntakalyāṇīṃ nāmasaṃgītim uttamām  // Mns_11 //<BR>
yātītair bhāṣitā buddhair bhāṣiṣyante hy anāgatāḥ  /<BR>
pratyutpannāś ca saṃbuddhā yāṃ bhāṣante punaḥ punaḥ  // Mns_12 //<BR>
māyājāle mahātantre yā cāsmin saṃpragīyate  /<BR>
mahāvajradharair hṛṣṭair ameyair mantradhāribhiḥ  // Mns_13 //<BR>
ahaṃ caināṃ dhārayiṣyāmy ā niryāṇāṃ dṛḍhāśayaḥ  /<BR>
yathā bhavāmy ahaṃ nātha sarvasaṃbuddhaguhyadhṛk  // Mns_14 //<BR>
prakāśayiṣye sattvānāṃ yathāśayaviśeṣataḥ  /<BR>
aśeṣakleśanāśāya aśeṣājñānahānaye  // Mns_15 //<BR>
evam adhyeṣya guhyendro vajrapāṇis tathāgatam  /<BR>
kṛtāñjalipuṭo bhūtvā prahvakāyaḥ sthito 'grataḥ  // Mns_16 //<BR>
iti adhyeṣaṇajñānagāthāḥ ṣoḍaśa |<BR>
<BR>
atha śākyamunir bhagavān saṃbuddho dvipadottamaḥ  /<BR>
nirṇamayyāyatāṃ sphītaṃ svajihvāṃ svamukhāc chubhām  // Mns_17 //<BR>
smitaṃ saṃdarśya lokānām apāyatrayaśodhanam  /<BR>
trilokābhāsakaraṇaṃ caturmārāriśāsanam  // Mns_18 //<BR>
trilokam āpūrayantyā brāhmyā madhurayā girā  /<BR>
pratyabhāṣata guhyendraṃ vajrapāṇiṃ mahābalam  // Mns_19 //<BR>
sādhu vajradhara śrīman sādhu te vajrapāṇaye  /<BR>
yas taṃ jagaddhitārthāya mahākaruṇayānvitaḥ  // Mns_20 //<BR>
mahārthāṃ nāmasaṃgītiṃ pavitrām aghanāśinīm  /<BR>
mañjuśrījñānakāyasya mattaḥ śrotuṃ samudyataḥ  // Mns_21 //<BR>
tat sādhu deśayāmy eṣaḥ ahaṃ te guhyakādhipa  /<BR>
śṛṇu tvam ekāgramanās tat sādhu bhagavann iti  // Mns_22 //<BR>
iti prativacanajñānagāthāḥ ṣaṭ |<BR>
<BR>
atha śākyamunir bhagavān sakalaṃ mantrakulaṃ mahat  /<BR>
mantravidyādharakulaṃ vyavalokya kulatrayam  // Mns_23 //<BR>
lokalokottarakulaṃ lokālokakulaṃ mahat  /<BR>
mahāmudrākulaṃ cāgryaṃ mahoṣṇīṣakulaṃ mahat  // Mns_24 //<BR>
iti ṣaṭkulāvalokanajñānagāthe dve |<BR>
<BR>
imāṃ ṣaṇmantrarājānāṃ saṃyuktām advayodayām  /<BR>
anutpādadharmiṇīṃ gāthāṃ bhāṣate sma girāṃ pateḥ  // Mns_25 //<BR>
a ā i ī u ū e ai o au aṃ aḥ sthito hṛdi  /<BR>
jñānamūrtir ahaṃ buddho buddhānāṃ tryadhvavartinām  // Mns_26 //<BR>
oṃ vajratīkṣṇaduḥkhacchedaprajñājñānamūrtaye  /*<BR>
jñānakāyavāgiśvarārāpacanāya te namaḥ  // Mns_27 //*<BR>
iti māyājālābhisaṃbodhikramagāthās tisraḥ |<BR>
<BR>
tad yathā bhagavān buddhaḥ saṃbuddho 'kārasambhavaḥ  /<BR>
akāraḥ sarvavarṇāgryo mahārthaḥ paramākṣaraḥ  // Mns_28 //<BR>
mahāprāṇo hy anutpādo vāgudāhāravarjitaḥ  /<BR>
sarvābhilāpahetvagryaḥ sarvavāksuprabhāsvaraḥ  // Mns_29 //<BR>
mahāmahamahārāgaḥ sarvasattvaratiṃkaraḥ  /<BR>
mahāmahamahādveṣaḥ sarvakleśamahāripuḥ  // Mns_30 //<BR>
mahāmahamahāmoho mūḍhadhīmohasūdanaḥ  /<BR>
mahāmahamahākrodho mahākrodharipur mahān  // Mns_31 //<BR>
mahāmahamahālobhaḥ sarvalobhaniṣūdanaḥ  /<BR>
mahākāmo mahāsaukhyo mahāmodo mahāratiḥ  // Mns_32 //<BR>
mahārūpo mahākāyo mahāvarṇo mahāvapuḥ  /<BR>
mahānāmā mahodāro mahāvipulamaṇḍalaḥ  // Mns_33 //<BR>
mahāprajñāyudhadharo mahākleśāṅkuśo 'graṇīḥ  /<BR>
mahāyaśā mahākīrtir mahājyotir mahādyutiḥ  // Mns_34 //<BR>
mahāmāyādharo vidvān mahāmāyārthasādhakaḥ  /<BR>
mahāmāyāratirato mahāmāyendrajālikaḥ  // Mns_35 //<BR>
mahādānapatiḥ śreṣṭho mahāśīladharo 'graṇīḥ  /<BR>
mahākṣāntidharo dhīro mahāvīryaparākramaḥ  // Mns_36 //<BR>
mahādhyānasamādhistho mahāprajñāśarīradḥṛk  /<BR>
mahābalo mahopāyaḥ praṇidhir jñanasāgaraḥ  // Mns_37 //<BR>
mahāmaitrīmayo 'meyo mahākāruṇiko 'gradhīḥ  /<BR>
mahāprajño mahādhīmān mahopāyo mahākṛtiḥ  // Mns_38 //<BR>
mahāṛddhibalopeto mahāvego mahājavaḥ  /<BR>
maharddhiko maheśākhyo mahābalaparākramaḥ  // Mns_39 //<BR>
mahābhavādrīsaṃbhettā mahāvajradharo ghanaḥ  /<BR>
mahākrūro mahāraudro mahābhayabhayaṃkaraḥ  // Mns_40 //<BR>
mahāvidyottamo nātho mahāmantrottamo guruḥ  /<BR>
mahāyānanayārūḍho mahāyānanayottamaḥ  // Mns_41 //<BR>
iti vajradhātumaṇḍalajñānagāthāś caturdaśa |<BR>
<BR>
mahāvairocano buddho mahāmaunī mahāmuniḥ  /<BR>
mahāmantranayodbhūto mahāmantranayātmakaḥ  // Mns_42 //<BR>
daśapāramitāprapto daśapāramitāśrayaḥ  /<BR>
daśapāramitāśuddhir daśapāramitānayaḥ  // Mns_43 //<BR>
daśabhūmīśvaro nātho daśabhūmipratiṣṭhitaḥ  /<BR>
daśajñānaviśuddhātmā daśajñānaviśuddhadhṛk  // Mns_44 //<BR>
daśākāro daśārthārtho munīndro daśabalo vibhuḥ  /<BR>
aśeṣaviśvārthakaro daśākāravaśī mahān  // Mns_45 //<BR>
anādir niṣprapañcātmā śuddhātmā tathatātmakaḥ  /<BR>
bhūtavādī yathāvādī tathākārī ananyavāk  // Mns_46 //<BR>
advayo 'dvayavādī ca bhūtakoṭivyavasthitaḥ  /<BR>
nairātmyasiṃhanirṇādī kutīrthyamṛgabhīkaraḥ  // Mns_47 //<BR>
sarvatrago 'moghagatis tathāgatamanojavaḥ  /<BR>
jino jitārir vijayo cakravartī mahābalaḥ  // Mns_48 //<BR>
gaṇamukhyo gaṇācāryo gaṇeśo gaṇapatir vaśī  /<BR>
mahānubhāvo dhaureyo 'nanyaneyo mahānayaḥ  // Mns_49 //<BR>
vāgīśo vākpatir vāgmī vācaspatir anantagīḥ  /<BR>
satyavāk satyavādī ca catuḥsatyopadeśakaḥ  // Mns_50 //<BR>
avaivartiko hy anāgāmī khaḍgaḥ pratyekanāyakaḥ  /<BR>
nānāniryāṇaniryāto mahābhūtaikakāraṇaḥ  // Mns_51 //<BR>
arhan kṣīṇāsravo bhikṣur vītarāgo jitendriyaḥ  /<BR>
kṣemaprāpto 'bhayaprāptaḥ śītībhūto hy anāvilaḥ  // Mns_52 //<BR>
vidyācaraṇasaṃpannaḥ sugato lokavit paraḥ  /<BR>
nirmamo nirahaṃkāraḥ satyadvayanayasthitaḥ  // Mns_53 //<BR>
saṃsārapārakoṭisthaḥ kṛtakṛtyaḥ sthalasthitaḥ  /<BR>
kaivalyajñānaniṣṭhyūtaḥ prajñāśastro vidāraṇaḥ  // Mns_54 //<BR>
saddharmo dharmarāḍ bhāsvāṃl lokālokakaraḥ paraḥ  /<BR>
dharmeśvaro dharmarājaḥ śreyomārgopadeśakaḥ  // Mns_55 //<BR>
siddhārthaḥ siddhasaṃkalpaḥ sarvasaṃkalpavarjitah  /<BR>
nirvikalpo 'kṣayo dhātur dharmadhātuḥ paro 'vyayaḥ  // Mns_56 //<BR>
puṇyavān puṇyasaṃbhāro jñānaṃ jñānākaraṃ mahat  /<BR>
jñānavān sadasajjñānī saṃbhāradvayasaṃbhṛtaḥ  // Mns_57 //<BR>
śāśvato viśvarāḍ yogī dhyānaṃ dhyeyo dhiyāṃ patiḥ  /<BR>
pratyātmavedyo hy acalaḥ paramādyas trikāyadhṛk  // Mns_58 //<BR>
pañcakāyātmako buddhaḥ pañcajñānātmako vibhuḥ  /<BR>
pañcabuddhātmamukuṭaḥ pañcacakṣur asaṅgadhṛk  // Mns_59 //<BR>
janakaḥ sarvabuddhānāṃ buddhaputraḥ paro varaḥ  /<BR>
prajñābhavodbhavo yonir dharmayonir bhavāntakṛt  // Mns_60 //<BR>
ghanaikasāro vajrātmā sadyojāto jagatpatiḥ  /<BR>
gaganodbhavaḥ svayambhūḥ prajñājñānānalo mahān  // Mns_61 //<BR>
vairocano mahādīptir jñānajyotir virocanaḥ  /<BR>
jagatpradīpo jñānolko mahātejāḥ prabhāsvaraḥ  // Mns_62 //<BR>
vidyārājo 'gramantreśo mantrarājo mahārthakṛt  /<BR>
mahoṣṇīṣo 'dbhūtoṣṇīṣo viśvadarśī viyatpatiḥ  // Mns_63 //<BR>
sarvabuddhātmabhāvāgryo jagadānandalocanaḥ  /<BR>
viśvarūpī vidhātā ca pūjyo mānyo mahāṛṣiḥ  // Mns_64 //<BR>
kulatrayadharo mantrī mahāsamayamantradhṛk  /<BR>
ratnatrayadharaḥ śreṣṭhas triyānottamadeśakaḥ  // Mns_65 //<BR>
amoghapāśo vijayī vajrapāśo mahāgrahaḥ  /<BR>
vajrāṅkuśo mahāpāśaḥ vajrabhairavabhīkaraḥ  // Mns_66 //<BR>
iti suciśuddhadharmadhātujñānagāthāḥ pādonapañcaviṃśatiḥ |<BR>
       <BR>
krodharāṭ ṣaṇmukho bhīmaḥ ṣaṇnetraḥ ṣaḍbhūjo balī  /<BR>
daṃṣṭrakarālaḥ kaṅkālo halāhalaḥ śatānanaḥ  // Mns_67 //<BR>
yamāntako vighnarājo vajravego bhayaṃkaraḥ  /<BR>
vighuṣṭavajro hṛdvajro māyāvājro mahodaraḥ  // Mns_68 //<BR>
kuliśeśo vajrayonir vajramaṇḍo nabhopamaḥ  /<BR>
acalaikajaṭāṭopo gajacarmapaṭārdradhṛk  // Mns_69 //<BR>
hāhākāro mahāghoro hīhīkāro bhayānakaḥ  /<BR>
aṭṭahāso mahāhāso vajrahāso mahāravaḥ  // Mns_70 //<BR>
vajrasattvo mahāsattvo vajrarājo mahāsukhaḥ  /<BR>
vajracaṇḍo mahāmodo vajrahūṃkārahūṃkṛtiḥ  // Mns_71 //<BR>
vajrabāṇāyudhadharo vajrakhaḍgo nikṛntanaḥ  /<BR>
viśvavajradharo vajrī ekavajrī raṇañjahaḥ  // Mns_72 //<BR>
vajrajvālākarālākṣo vajrajvālāśiroruhaḥ  /<BR>
vajrāveśo mahāveśaḥ śatākṣo vajralocanaḥ  // Mns_73 //<BR>
vajraromāṅkuratanur vajraromaikavigrahaḥ  /<BR>
vajrakoṭinakhārambho vajrasāraghanacchaviḥ  // Mns_74 //<BR>
vajramālādharaḥ śrīmān vajrābharaṇabhūṣitaḥ  /<BR>
hāhāṭṭahāso nirghoṣo vajraghoṣaḥ ṣaḍakṣaraḥ  // Mns_75 //<BR>
mañjughoṣo mahānādas trailokyaikaravo mahān  /<BR>
ākāśadhātuparyanta- ghoṣo ghoṣavatāṃ varaḥ  // Mns_76 //<BR>
ity ādarśajñānagāthāḥ pādena sārdhaṃ daśa |<BR>
<BR>
tathatābhūtanairātmya- bhūtakoṭir anakṣaraḥ  /<BR>
śūnyatāvādivṛṣabho gambhīrodāragarjanaḥ  // Mns_77 //<BR>
dharmaśaṅkhyo mahāśabdo dharmagaṇḍī mahāraṇaḥ  /<BR>
apratiṣṭhatanirvāṇo daśadigdharmadundubhiḥ  // Mns_78 //<BR>
arūpo rūpavān agryo nānarūpo manomayaḥ  /<BR>
sarvarūpāvabhāsaśrīr aśeṣapratibimbadhṛk  // Mns_79 //<BR>
apradhṛṣyo maheśākhyas traidhātukamaheśvaraḥ  /<BR>
samucchritāryamārgastho dharmaketur mahodayaḥ  // Mns_80 //<BR>
trailokyaikakumārāṅgaḥ sthaviro vṛddhaḥ prajāpatiḥ  /<BR>
dvātriṃśallakṣaṇadharaḥ kāntas trailokyasundaraḥ  // Mns_81 //<BR>
lokajñānaguṇācāryo lokācāryo viśāradaḥ  /<BR>
nāthas trātā trilokāptaḥ śaraṇaṃ tāyy anuttaraḥ  // Mns_82 //<BR>
gaganābhogasaṃbhogaḥ sarvajñajñānasāgaraḥ  /<BR>
avidyāṇḍakośasaṃbhettā bhavapañjaradāraṇaḥ  // Mns_83 //<BR>
śamitāśeṣasaṃkleśaḥ saṃsārārṇavapāragaḥ  /<BR>
jñānābhiṣekamukuṭaḥ samyaksaṃbuddhabhūṣaṇaḥ  // Mns_84 //<BR>
triduḥkhaduḥkhaśamanas tryanto 'nantas trimuktigaḥ  /<BR>
sarvāvaraṇanirmukta ākāśasamatāṃ gataḥ  // Mns_85 //<BR>
sarvakleśamalātitas tryadhvānadhvagatiṃ gataḥ  /<BR>
sarvasattvamahānāgo guṇaśekharaśekharaḥ  // Mns_86 //<BR>
sarvopādhivinirmukto vyomavartmani susthitaḥ  /<BR>
mahācintāmaṇidharaḥ sarvaratnottamo vibhuḥ  // Mns_87 //<BR>
mahākalpataruḥ sphīto mahābhadraghaṭottamaḥ  /<BR>
sarvasattvārthakṛt kartā hitaiṣī sattvavatsalaḥ  // Mns_88 //<BR>
śubhāśubhajñaḥ kālajñaḥ samayajñaḥ samayī vibhuḥ  /<BR>
sattvendriyajño velajño vimuktitrayakovidaḥ  // Mns_89 //<BR>
guṇī guṇajño dharmajñaḥ praśasto maṅgalodayaḥ  /<BR>
sarvamaṅgalamāṅgalyaḥ kīrtir lakṣmīr yaśaḥ śubhaḥ  // Mns_90 //<BR>
mahotsavo mahāśvāso mahānando mahāratiḥ  /<BR>
satkāraḥ satkṛtir bhūtiḥ pramodaḥ śrīr yaśaspatiḥ  // Mns_91 //<BR>
vareṇyo varadaḥ śreṣṭhaḥ śaraṇyaḥ śaraṇottamaḥ  /<BR>
mahābhayāriḥ pravaro niḥśeṣabhayanāśanaḥ  // Mns_92 //<BR>
śikhī śikhaṇḍī jaṭilo jaṭī mauṇḍī kirīṭimān  /<BR>
pañcānanaḥ pañcaśikhaḥ pañcacīrakaśekharaḥ  // Mns_93 //<BR>
mahāvratadharo mauñjī brahmacārī vratottamaḥ  /<BR>
mahātapās taponiṣṭhaḥ snātako gautamo 'graṇīḥ  // Mns_94 //<BR>
brahmavid brāhmaṇo brahmā brahmanirvāṇam āptavān  /<BR>
muktir mokṣo vimokṣāṅgo vimuktiḥ śāntatā śivaḥ  // Mns_95 //<BR>
nirvāṇaṃ nirvṛtiḥ śāntiḥ śreyo niryāṇam antagaḥ  /<BR>
sukhaduḥkhāntakṛn niṣṭhā vairāgyam upādhikṣayaḥ  // Mns_96 //<BR>
ajayo 'nupamo 'vyakto nirābhāso nirañjanaḥ  /<BR>
niṣkalaḥ sarvago vyāpī sūkṣmo bījam anāśravaḥ  // Mns_97 //<BR>
arajo virajo vimalo vāntadoṣo nirāmayaḥ  /<BR>
suprabuddho vibuddhātmā sarvajñāḥ sarvavit paraḥ  // Mns_98 //<BR>
vijñānadharmatātīto jñān amadvayarūpadhṛk  /<BR>
nirvikalpo nirābhogas tryadhvasaṃbuddhakāryakṛt  // Mns_99 //<BR>
anādinidhano buddha ādibuddho niranvayaḥ  /<BR>
jñānaikacakṣur amalo jñānamūrtis tathāgataḥ  // Mns_100 //<BR>
vāgīśvaro mahāvādī vādirāḍ vādipuṅgavaḥ  /<BR>
vadatāṃ varo variṣṭho vādisiṃho 'parājitaḥ  // Mns_101 //<BR>
samantadarśī pramodyas tejomālī sudarśanaḥ  /<BR>
śrīvatsaḥ suprabho dīptir bhā bhāsurakaradyutiḥ  // Mns_102 //<BR>
mahābhiṣagvaraḥ śreṣthaḥ śalyahartā niruttaraḥ  /<BR>
aśeṣabhaiṣajyataruḥ kleśavyādhir mahāripuḥ  // Mns_103 //<BR>
trailokyatilakaḥ kāntaḥ śrīmān nakṣatramaṇḍalaḥ  /<BR>
daśadigvyomaparyyanto dharmadhvajamahocchrayaḥ  // Mns_104 //<BR>
jagacchatraikavipulo maitrīkaruṇamaṇḍalaḥ  /<BR>
padmanṛtyeśvaraḥ śrīmān ratnacchatro mahāvibhuḥ  // Mns_105 //<BR>
sarvabuddhamahārājaḥ sarvabuddhātmabhāvadhṛk  /<BR>
sarvabuddhamahāyogaḥ sarvabuddhaikaśāsanaḥ  // Mns_106 //<BR>
vajraratnābhiṣekaśrīḥ sarvaratnādhipeśvaraḥ  /<BR>
sarvalokeśvarapatiḥ sarvavajradharādhipaḥ  // Mns_107 //<BR>
sarvabuddhamahācittaḥ sarvabuddhamanogatiḥ  /<BR>
sarvabuddhamahākāyaḥ sarvabuddhasarasvatī  // Mns_108 //<BR>
vajrasūryo mahāloko vajrenduvimalaprabhaḥ  /<BR>
virāgādimahārāgo viśvavarṇojjvalaprabhaḥ  // Mns_109 //<BR>
saṃbuddhavajraparyaṅko buddhasaṃgītidharmadhṛk  /<BR>
buddhapadmodbhavaḥ śrīmān sarvajñajñānakoṣadhṛk  // Mns_110 //<BR>
viśvamāyādharo rājā buddhavidyādharo mahān  /<BR>
vajratīkṣno mahākhaḍgo viśuddhaḥ paramākṣaraḥ  // Mns_111 //<BR>
duḥkhacchedamahāyāna- vajradharmamahāyudhaḥ  /<BR>
jinajig vajragāmbhīryo vajrabuddhir yathārthavit  // Mns_112 //<BR>
sarvapāramitāpūrī sarvabhūmivibhūṣaṇaḥ  /<BR>
viśuddhadharmanairātmyaḥ samyagjñānenduhṛtprabhaḥ  // Mns_113 //<BR>
māyājālamahodyogaḥ sarvatantrādhipaḥ paraḥ  /<BR>
aśeṣavajraparyaṅko niḥśeṣajñānakāyadhṛk  // Mns_114 //<BR>
samantabhadraḥ sumatiḥ kṣitigarbho jagaddhṛtiḥ  /<BR>
sarvabuddhamahāgarbho viśvanirmāṇacakradhṛk  // Mns_115 //<BR>
sarvabhāvasvabhāvāgryaḥ sarvabhāvasvabhāvavadḥrk  /<BR>
anutpādadharmā viśvārthaḥ sarvadharmasvabhāvadḥrk  // Mns_116 //<BR>
ekakṣaṇamahāprajñaḥ sarvadharmāvabodhadhṛk  /<BR>
sarvadharmābhisamayo bhūtāntamunir agradhīḥ  // Mns_117 //<BR>
stimitaḥ suprasannātmā samyaksaṃbuddhabodhidhṛk  /<BR>
pratyakṣaḥ sarvabuddhānāṃ jñānārciḥ suprabhāsvaraḥ  // Mns_118 //<BR>
iti pratyavekṣaṇajñānagāthāḥ dvācatvāriṃśat |<BR>
<BR>
iṣṭārthasādhakaḥ paraḥ sarvāpāyaviśodhakaḥ  /<BR>
sarvasattvottamo nāthaḥ sarvasattvapramocakaḥ  // Mns_119 //<BR>
kleśasaṃgrāmaśūraikaḥ ajñānaripudarpahā  /<BR>
dhīḥ śṛṅgāradharaḥ śrīmān vīrabībhatsarūpadhṛk  // Mns_120 //<BR>
bāhuduṇḍaśatākṣepaḥ padanikṣepanarttanaḥ  /<BR>
śrīmacchatabhujābhoga- gaganābhoganarttanaḥ  // Mns_121 //<BR>
ekapādatalākrānta- mahīmaṇḍatale sthitaḥ  /<BR>
brahmāṇḍaśikharākrānta- pādāṅguṣṭhanakhe sthitaḥ  // Mns_122 //<BR>
ekārtho 'dvayadharmārthaḥ paramārtho 'vinaśvaraḥ  /<BR>
nānāvijñaptirūpārthaś cittavijñānasaṃtatiḥ  // Mns_123 //<BR>
aśeṣabhāvārtharatiḥ śūnyatāratir agradhīḥ  /<BR>
bhavarāgādyatītaś ca bhavatrayamahāratiḥ  // Mns_124 //<BR>
śuddhaḥ śubhrābhradhavalaḥ śaraccandrāṃśusuprabhaḥ  /<BR>
bālārkamaṇḍalacchāyo mahārāganakhaprabhaḥ  // Mns_125 //<BR>
indranīlāgrasaccīro mahānīlakacāgradhṛk  /<BR>
mahāmaṇimayūkhaśrīr buddhanirvāṇabhūṣaṇaḥ  // Mns_126 //<BR>
lokadhātuśatākampī ṛddhipādamahākramaḥ  /<BR>
mahāsmṛtidharas tattvaś catuḥsmṛtisamādhirāṭ  // Mns_127 //<BR>
bodhyaṅgakusumāmodas tathāgataguṇodadhiḥ  /<BR>
aṣṭāṅgamārganayavit samyaksaṃbuddhamārgavit  // Mns_128 //<BR>
sarvasattvamahāsaṅgo niḥsaṅgo gaganopamaḥ  /<BR>
sarvasattvamanojātaḥ sarvasattvamanojavaḥ  // Mns_129 //<BR>
sarvasattvendriyārthajñaḥ sarvasattvamanoharaḥ  /<BR>
pañcaskandhārthatattvajñaḥ pañcaskandhaviśuddhadhṛk  // Mns_130 //<BR>
sarvaniryāṇakoṭisthaḥ sarvaniryāṇakovidaḥ  /<BR>
sarvaniryāṇamārgasthaḥ sarvaniryāṇadeśakaḥ  // Mns_131 //<BR>
dvādaśāṅgabhavotkhāto dvādaśākāraśuddhadhṛk  /<BR>
catuḥsatyanayākāro aṣṭajñānāvabodhadhṛk  // Mns_132 //<BR>
dvādaśākārasatyārthaḥ ṣoḍaśākāratattvavit  /<BR>
viṃśatyākārasaṃbodhir vibuddhaḥ sarvavit paraḥ  // Mns_133 //<BR>
ameyabuddhanirmāṇa- kāyakoṭivibhāvakaḥ  /<BR>
sarvakṣaṇābhisamayaḥ sarvacittakṣaṇārthavit  // Mns_134 //<BR>
nānāyānanayopāya- jagadarthavibhāvakaḥ  /<BR>
yānatritayaniryāta ekayānaphale sthithaḥ  // Mns_135 //<BR>
kleśadhātuviśuddhātmā karmadhātukṣayaṃkaraḥ  /<BR>
oghodadhisamuttīrṇo yogakāntāraniḥsṛtaḥ  // Mns_136 //<BR>
kleśopakleśasaṃkleśa- suprahīṇasavāsanaḥ  /<BR>
prajñopāyamahākaruṇā amoghajagadarthakṛt  // Mns_137 //<BR>
sarvasaṃjñāprahīṇārtho vijñānārtho nirodhakṛt  /<BR>
sarvasattvamanoviṣayaḥ sarvasattvamanogatiḥ  // Mns_138 //<BR>
sarvasattvamano'ntasthas taccittasamatāṃ gataḥ  /<BR>
sarvasattvamanohlādī sarvasattvamanoratiḥ  // Mns_139 //<BR>
siddhānto vibhramāpetaḥ sarvabhrāntivivarjitaḥ  /<BR>
niḥsaṃdigdhamatis tryarthaḥ sarvārthas triguṇātmakaḥ  // Mns_140 //<BR>
pañcaskandhārthas trikālaḥ sarvakṣaṇavibhāvakaḥ  /<BR>
ekakṣaṇābhisaṃbuddhaḥ sarvabuddhasvabhāvadhṛk  // Mns_141 //<BR>
anaṅgakāyaḥ kāyāgryaḥ kāyakoṭivibhāvakaḥ  /<BR>
aśeṣarūpasandarśī ratnaketur mahāmaṇiḥ  // Mns_142 //<BR>
iti samatājñānatathāścaturviṃśatiḥ |<BR>
<BR>
sarvasaṃbuddhaboddhavyo buddhabodhir anuttaraḥ  /<BR>
anakṣaro mantrayonir mahāmantrakulatrayaḥ  // Mns_143 //<BR>
sarvamantrārthajanako mahābindur anakṣaraḥ  /<BR>
pañcākṣaro mahāśūnyo binduśūnyaḥ ṣaḍakṣaraḥ  // Mns_144 //<BR>
sarvākāro nirākāraḥ ṣoḍaśārdhārdhabindudhṛk  /<BR>
akalaḥ kalanātītaś caturthadhyānakoṭidhṛk  // Mns_145 //<BR>
sarvadhyānakalābhijñāḥ samādhikulagotravit  /<BR>
samādhikāyaḥ kāyāgryaḥ sarvasaṃbhogakāyarāṭ  // Mns_146 //<BR>
nirmāṇakāyaḥ kāyāngryo buddhanirmāṇavaṃśadhṛk  /<BR>
daśadigviśvanirmāṇo yathāvaj jagadarthakṛt  // Mns_147 //<BR>
devātidevo devendraḥ surendro dānavādhipaḥ  /<BR>
amarendraḥ suraguruḥ pramathaḥ pramatheśvaraḥ  // Mns_148 //<BR>
uttīrṇabhavakāntāra ekaḥ śāstā jagadguruḥ  /<BR>
prakhyātadaśadigloko dharmadānapatir mahān  // Mns_149 //<BR>
maitrīsannahasannaddhaḥ karuṇāvarmavarmitaḥ  /<BR>
prajñākhaḍgadhanurbāṇaḥ kleśājñānaraṇaṃjahaḥ  // Mns_150 //<BR>
mārārir mārajid vīraś caturmārabhayāntakṛt  /<BR>
sarvamāracamūjetā saṃbuddho lokanāyakaḥ  // Mns_151 //<BR>
vandyaḥ pūjyo 'bhivādyaś ca mānanīyaś ca nityaśaḥ  /<BR>
arcanīyatamo mānyo namasyaḥ paramo guruḥ  // Mns_152 //<BR>
trailokyaikakramagatir vyomaparyyantavikramaḥ  /<BR>
traividyaḥ śrotriyaḥ pūtaḥ ṣaḍabhijñaḥ ṣaḍanusmṛtiḥ  // Mns_153 //<BR>
bodhisattvo mahāsattvo lokātīto maharddhikaḥ  /<BR>
prajñāpāramitāniṣṭhaḥ prajñātattvatvam āgataḥ  // Mns_154 //<BR>
ātmavit paravit sarvaḥ savīryo hy agrapudgalaḥ  /<BR>
sarvopamām atikrānto jñeyo jñānādhipaḥ paraḥ  // Mns_155 //<BR>
dharmadānapatiḥ śreṣṭhaś caturmudrārthadeśakaḥ  /<BR>
paryupāsyatamo jagatāṃ niryāṇatrayayāyinām  // Mns_156 //<BR>
paramārthaviśuddhaśrīs trailokyasubhago mahān  /<BR>
sarvasampatkaraḥ śrīmān mañjuśrīḥ śrīmatāṃ varaḥ  // Mns_157 //<BR>
iti kṛtyānuṣṭhānajñānagāthāḥ pañcadaśaḥ |<BR>
<BR>
namas te varadavajrāgrya bhūtakoṭe namo 'stu te  /<BR>
namas te śūnyatāgarbha buddhabodhe namostu te  // Mns_158 //<BR>
buddharāga namas te 'stu buddhakāma namo namaḥ  /<BR>
buddhaprīte namas tubhyaṃ buddhamoda namo namaḥ  // Mns_159 //<BR>
buddhasmita namas tubhyaṃ buddhahāsa namo namaḥ  /<BR>
buddhavāca namas tubhyaṃ buddhabhāva namo namaḥ  // Mns_160 //<BR>
abhavodbhava namas tubhyaṃ namas te buddhasaṃbhava  /<BR>
gaganodbhava namas tubhyaṃ namas te jñānasaṃbhava  // Mns_161 //<BR>
māyājāla namas tubhyaṃ namas te buddhanāṭaka  /<BR>
namas te sarvasarvebhyo jñānakāya namo 'stu te  // Mns_162 //<BR>
<BR>
[...]<BR>
iyamasau vajrapāṇeḥ vajradharabhagavato jñānamūrteḥ sarvatathāgatajñānakāyasya mañjuśrījñānasattvasyāveṇikapariśuddhā nāmasaṃgitistavānuttaraprītiprāsādamahodvilya saṅjananārthahṃ, kāyavāṅmanoguhyapariśuddhyai, aparipūrṇapariśuddhabhūmiparimitāpuṇyajñānasaṃbhāraparipūripariśuddhyai, anadhigatānuttarārthasyādhigamāya, aprāptasya prāptyai, yāvatsarvatathāgatasarvadharmanetrīsaṃdhāraṇārthaṃ ca mayā deśitā, saṃprakāśitā, vivṛtā, vibhajitottānikṛtā, adhiṣṭhatā cayaṃ mayā vajrapāṇe vajradhara tava santāne citte sarvamantradharmatādhiṣṭhāneneti  || Mns_163 ||<BR>
iti prathamacakrasyeyamanuśaṃsā ekādaśa padāni<BR>
<BR>
[...]<BR>
atha vajradharaḥ śrīmān hṛṣṭatuṣṭaḥ kṛtāñjaliḥ  /<BR>
praṇamya nāthaṃ saṃbuddhaṃ bhagavantaṃ tathāgataṃ  // Mns_*1 //<BR>
anyaiś ca bahubhir nāthair guhyendrair vajrapāṇibhiḥ  /<BR>
sa sārddhaṃ krodharājānaiḥ provācoccair idaṃ vacaḥ  // Mns_*2 //<BR>
anumodāmahe nātha sādhu sādhu subhāṣitam  /<BR>
kṛto 'smākaṃ mahān arthaḥ samyaksaṃbodhiprāpakaḥ  // Mns_*3 //<BR>
jagataś cāpy ānāthasya vimuktiphalakāṅkṣiṇaḥ  /<BR>
śreyo mārgo viśuddho 'yaṃ māyājālanayoditaḥ  // Mns_*4 //<BR>
gambhīrodāravaipulyo mahārtho jagadarthakṛt  /<BR>
buddhānāṃ viṣayo hy eṣa samyaksaṃbuddhabhāṣitaḥ  // Mns_*5 //<BR>
ity upasaṃhāragāthāḥ pañca  |<BR>
<BR>
ārthamāyājālaṣoḍaśasāhāsrikān mahāyogatantrāntaḥ pātisamādhijālapaṭalād bhagavatā śrīśākyamuninā bhāṣitā bhagavato mañjuśrījñānasattvasyādvayaparamārtha nāmasaṃgītiḥ parisamāptā  |<BR>
<BR>
<BR>
# paṇḍita ratnakāji vajrācāryasya bauddhastotrasaṃgrahoddhṛta<BR>
# saṃgrahakartā sampādakaśca janārdanaśāstrī pāṇḍeyaḥ<BR>
# ī. siṅ. likhyata, jayakarta, yavadvīpa, saṃ. 1423<BR>
<BR>
<BR>
<BR>
<BR>
</body></html>
