<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title> Malinivijayottaratantra </title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Malinivijayottaratantra<BR>
Adhikaras 1-4, 7, 11-17 based on the critical edition by Somadeva Vasudeva, Wolfson College, Oxford, July 2000 (critical apparatus not included)<BR>
(also publ. Pondichery c2004, Collection indologie, 97)<BR>
Adhikaras 5, 6, 8-10, 18-23 based on the ed. by Madhusudan Kaul Shastri, Bombay 1922<BR>
(Kashmir series of texts and studies ; 37)<BR>
<BR>
<BR>
<BR>
Input by Somadeva Vasudeva<BR>
<BR>
<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
<BR>
<BR>
<BR>
<BR>
mālinīvijayottaratantram<BR>
<BR>
sṛṣṭyadhikāraḥ prathamaḥ<BR>
<BR>
1.1ab: jayanti jagadānandavipakṣakṣapaṇakṣamāḥ<BR>
1.1cd: parameśamukhodbhūtajñānacandramarīcayaḥ<BR>
1.2ab: jagadarṇavamagnānāṃ tārakaṃ tārakāntakam<BR>
1.2cd: sanatkumārasanakasanātanasanandanāḥ<BR>
1.3ab: nāradāgastyasaṃvartavasiṣṭhādyā maharṣayaḥ<BR>
1.3cd: jijñāsavaḥ paraṃ tattvaṃ śivaśaktyunmukhīkṛtāḥ<BR>
1.4ab: samabhyarcya vidhānena te tam ūcuḥ praharṣitāḥ<BR>
1.4cd: bhagavadyogasaṃsiddhikāṅkṣiṇo vayam āgatāḥ<BR>
1.5ab: sā ca yogaṃ vinā yasmān na bhavet tam ato vada<BR>
1.5cd: ṛṣibhir yogam icchadbhiḥ sa tair evam udāhṛtaḥ<BR>
1.6ab: pratyuvāca prahṛṣṭātmā namaskṛtya maheśvaram<BR>
1.6cd: śṛṇudhvaṃ saṃpravakṣyāmi sarvasiddhiphalapradam<BR>
1.7ab: mālinīvijayaṃ tantraṃ parameśamukhodgatam<BR>
1.7cd: bhuktimuktipradātāram umeśam amarārcitam<BR>
1.8ab: svasthānastham umā devī praṇipatyedam abravīt<BR>
1.8cd: siddhayogeśvarītantraṃ navakoṭipravistaram<BR>
1.9ab: yat tvayā kathitaṃ pūrvaṃ bhedatrayavisarpitam<BR>
1.9cd: mālinīvijaye tantre koṭitritayalakṣite<BR>
1.10ab: yogamārgas tvayā proktaḥ suvistīrṇo maheśvara<BR>
1.10cd: bhūyas tasyopasaṃhāraḥ prokto dvādaśabhis tathā<BR>
1.11ab: sahasraiḥ so 'pi vistīrṇo gṛhyate nālpabuddhibhiḥ<BR>
1.11cd: atas tam upasaṃhṛtya samāsād alpadhīhitam<BR>
1.12ab: sarvasiddhikaraṃ brūhi prasādāt parameśvara<BR>
1.12cd: evam uktas tadā devyā prahasyovāca viśvarāṭ<BR>
1.13ab: śṛṇu devi pravakṣyāmi siddhayogeśvarīmatam<BR>
1.13cd: yan na kasya cid ākhyātaṃ mālinīvijayottaram<BR>
1.14ab: mayāpy etat purā prāptam aghorāt paramātmanaḥ<BR>
1.14cd: upādeyaṃ ca heyaṃ ca vijñeyaṃ paramārthataḥ<BR>
1.15ab: śivaḥ śaktiḥ savidyeśā mantrā mantreśvarāṇavaḥ<BR>
1.15cd: upādeyam iti proktam etat ṣaṭkaṃ phalārthinām<BR>
1.16ab: malaḥ karma ca māyā ca māyīyam akhilaṃ jagat<BR>
1.16cd: sarvaṃ heyam iti proktaṃ vijñeyaṃ vastu niścitam<BR>
1.17ab: etaj jñātvā parityajya sarvasiddhiphalaṃ labhet<BR>
1.17cd: tatreśaḥ sarvakṛc chāntaḥ sarvajñaḥ sarvakṛt prabhuḥ<BR>
1.18ab: sakalo niṣkalo 'nantaḥ śaktir apy asya tadvidhā<BR>
1.18cd: sa sisṛkṣur jagat sṛṣṭer ādāv eva nijecchayā<BR>
1.19ab: vijñānakevalān aṣṭau bodhayām āsa pudgalān<BR>
1.19cd: aghoraḥ paramo ghoro ghorarūpas tadānanaḥ<BR>
1.20ab: bhīmaś ca bhīṣaṇaś caiva vamanaḥ pivanas tathā<BR>
1.20cd: etān aṣṭau sthitidhvaṃsarakṣānugrahakāriṇaḥ<BR>
1.21ab: mantramantreśvare śuddhe saṃniyojya tataḥ punaḥ<BR>
1.21cd: mantrāṇām asṛjat tadvat saptakoṭīḥ samaṇḍalāḥ<BR>
1.22ab: sarve 'py ete mahātmāno mantrāḥ sarvaphalapradāḥ<BR>
1.22cd: ātmā caturvidho jñeyas tatra vijñānakevalaḥ<BR>
1.23ab: malaikayuktas tatkarmayuktaḥ pralayakevalaḥ<BR>
1.23cd: malam ajñānam icchanti saṃsārāṅkurakāraṇam<BR>
1.24ab: dharmādharmātmakaṃ karma sukhaduḥkhādilakṣaṇam<BR>
1.24cd: īśvarecchāvaśād asya bhogecchā saṃprajāyate<BR>
1.25ab: bhogasādhanasaṃsiddhyai bhogecchor asya mantrarāṭ<BR>
1.25cd: jagad utpādayām āsa māyām āviśya śaktibhiḥ<BR>
1.26ab: sā caikā vyāpinī sūkṣmā niṣkalā jagato nidhiḥ<BR>
1.26cd: anādyantāśiveśānī vyayahīnā ca kathyate<BR>
1.27ab: asūta sā kalātattvaṃ yad yogād abhavat pumān<BR>
1.27cd: jātakartṛtvasāmarthyo vidyārāgau tato 'sṛjat<BR>
1.28ab: vidyā vivecayaty asya karma tatkāryakāraṇe<BR>
1.28cd: rāgo 'nurañjayaty enaṃ svabhogeṣv aśuciṣv api<BR>
1.29ab: niyatir yojayaty enaṃ svake karmaṇi pudgalam<BR>
1.29cd: kālo 'pi kalayaty enaṃ tuṭyādibhir avasthitaḥ<BR>
1.30ab: tata eva kalātattvād avyaktam asṛjat tataḥ<BR>
1.30cd: guṇān aṣṭaguṇāṃ tebhyo dhiyaṃ dhīto 'py ahaṅkṛtim<BR>
1.31ab: tat tridhā taijasāt tasmān mano 'kṣeśam ajāyata<BR>
1.31cd: vaikārikāt tato 'kṣāṇi tanmātrāṇi tṛtīyakāt<BR>
1.32ab: śrotraṃ tvakcakṣuṣī jihvā ghrāṇaṃ buddhīndriyāṇi tu<BR>
1.32cd: karmendriyāṇi vākpāṇipāyūpasthāṅghrayaḥ kramāt<BR>
1.33ab: kalādikṣitiparyantam etat saṃsāramaṇḍalam<BR>
1.33cd: samudrādi jagat kṛtsnaṃ parivartayatīcchayā<BR>
1.34ab: bhedaḥ paraḥ kalādīnāṃ bhuvanatvena yaḥ sthitaḥ<BR>
1.34cd: asṛjat tam asāv eva bhogināṃ bhogasiddhaye<BR>
1.35ab: ity anena kalādyena dharāntena samanvitāḥ<BR>
1.35cd: pumāṃsaḥ sakalā jñeyās tadavasthājighāṃsubhiḥ<BR>
1.36ab: avasthātritaye 'py asmiṃs tirobhāvanaśīlayā<BR>
1.36cd: śivaśaktyā samākrāntāḥ prakurvanti viceṣṭitam<BR>
1.37ab: evaṃ jagati sarvatra rudrāṇāṃ yogyatāvaśāt<BR>
1.37cd: aṅguṣṭhamātrapūrvāṇāṃ śatam aṣṭādaśottaram<BR>
1.38ab: anugṛhya śivaḥ sākṣān mantreśatve niyuktavān<BR>
1.38cd: te svagocaram āsādya bhuktimuktiphalārthinām<BR>
1.39ab: brahmādīnāṃ prayacchanti svabalena samaṃ phalam<BR>
1.39cd: ṛṣibhyas te 'pi te cānu manvantebhyo mahādhipāḥ<BR>
1.40ab: heyopādeyavijñānaṃ kathayanti śivoditam<BR>
1.40cd: brahmādistambaparyante jātamātre jagaty alam<BR>
1.41ab: mantrāṇāṃ koṭayas tisraḥ sārdhāḥ śivaniyojitāḥ<BR>
1.41cd: anugṛhyāṇusaṃghātaṃ yātāḥ padam anāmayam<BR>
1.42ab: evam asyātmanaḥ kāle kasmiṃś cid yogyatāvaśāt<BR>
1.42cd: śaivī saṃbadhyate śaktiḥ śāntā muktiphalapradā<BR>
1.43ab: tatsaṃbandhāt tataḥ kaś cit tatkṣaṇād apavṛjyate<BR>
1.43cd: ajñānena sahaikatvaṃ kasya cid vinivartate<BR>
1.44ab: rudraśaktisamāviṣṭaḥ sa yiyāsuḥ śivecchayā<BR>
1.44cd: bhuktimuktiprasiddhyarthaṃ nīyate sadguruṃ prati<BR>
1.45ab: tam ārādhya tatas tuṣṭād dīkṣām āsādya śāṅkarīm<BR>
1.45cd: tatkṣaṇād vopabhogād vā dehapāte śivaṃ vrajet<BR>
1.46ab: yogadīkṣāṃ samāsādya jñātvā yogaṃ samabhyaset<BR>
1.46cd: yogasiddhim avāpnoti tadante śāśvataṃ padam<BR>
1.47ab: anena kramayogena saṃprāptaḥ paramaṃ padam<BR>
1.47cd: na bhūyaḥ paśutām eti śuddhe svātmani tiṣṭhati<BR>
1.48ab: ātmā caturvidho hy eṣa punar eṣa caturvidhaḥ<BR>
1.48cd: ācāryatvādibhedena śuddhātmā paripaṭhyate<BR>
1.49ab: nityāditritayaṃ kuryād guruḥ sādhaka eva ca<BR>
1.49cd: nityam eva dvayaṃ cānyo yāvajjīvaṃ śivājñayā<BR>
1.50ab: upādeyaṃ ca heyaṃ ca tad etat parikīrtitam<BR>
1.50cd: jñātvaitaj jñeyasarvasvaṃ sarvasiddhyaraho bhavet<BR>
<BR>
iti śrīmālinīvijayottare tantre prathamo 'dhikāraḥ samāptaḥ<BR>
<BR>
<BR>
vyāptyadhikāro dvitīyaḥ<BR>
<BR>
2.1ab: athaiṣām eva tattvānāṃ dharādīnām anukramāt<BR>
2.1cd: prapañcaḥ kathyate leśād yogināṃ yogasiddhaye<BR>
2.2ab: śaktimacchaktibhedena dharātattvaṃ vibhidyate<BR>
2.2cd: svarūpasahitaṃ tac ca vijñeyaṃ daśapañcadhā<BR>
2.3ab: śivādisakalātmāntāḥ śaktimantaḥ prakīrtitāḥ<BR>
2.3cd: tacchaktayaś ca vijñeyās tadvad eva vicakṣaṇaiḥ<BR>
2.4ab: evaṃ jalādimūlāntaṃ tattvavrātam idaṃ mahat<BR>
2.4cd: pṛthag bhedair imair bhinnaṃ vijñeyaṃ tatphalepsubhiḥ<BR>
2.5ab: anenaiva vidhānena puṃstattvāt tu kalāntikam<BR>
2.5cd: trayodaśavidhaṃ jñeyaṃ rudravat pralayākalaḥ<BR>
2.6ab: tadvan māyāpi vijñeyā navadhā jñānakevalaḥ<BR>
2.6cd: mantrāḥ saptavidhās tadvat pañcadhā mantranāyakāḥ<BR>
2.7ab: tridhā mantreśvareśānāḥ śivaḥ sākṣān na bhidyate<BR>
2.7cd: bhedaḥ prakathito leśād ananto vistarād ayam<BR>
2.8ab: evaṃ bhuvanamālāpi bhinnā bhedair imaiḥ sphuṭam<BR>
2.8cd: vijñeyā yogasiddhyarthaṃ yogibhir yogapūjitā<BR>
2.9ab: eteṣām eva tattvānāṃ bhuvanānāṃ ca śāṅkari<BR>
2.9cd: ya ekam api jānāti so 'pi yogaphalaṃ labhet<BR>
2.10ab: yaḥ punaḥ sarvatattvāni vetty etāni yathārthataḥ<BR>
2.10cd: sa gurur matsamaḥ prokto mantravīryaprakāśakaḥ<BR>
2.11ab: dṛṣṭāḥ saṃbhāṣitās tena spṛṣṭāś ca prītacetasā<BR>
2.11cd: narāḥ pāpaiḥ pramucyante saptajanmakṛtair api<BR>
2.12ab: ye punar dīkṣitās tena prāṇinaḥ śivacoditāḥ<BR>
2.12cd: te yatheṣṭaṃ phalaṃ prāpya gacchanti paramaṃ padam<BR>
2.13ab: rudraśaktisamāveśas tatra nityaṃ pratiṣṭhitaḥ<BR>
2.13cd: sati tasmiṃś ca cihnāni tasyaitāni vilakṣayet<BR>
2.14ab: tatraitat prathamaṃ cihnaṃ rudre bhaktiḥ suniścalā<BR>
2.14cd: dvitīyaṃ mantrasiddhiḥ syāt sadyaḥpratyayakārikā<BR>
2.15ab: sarvasattvavaśitvaṃ ca tṛtīyaṃ lakṣaṇaṃ smṛtam<BR>
2.15cd: prārabdhakāryaniṣpattiś cihnam āhuś caturthakam<BR>
2.16ab: kavitvaṃ pañcamaṃ proktaṃ sālaṃkāraṃ manoharam<BR>
2.16cd: sarvaśāstrārthavettṛtvam akasmāc cāsya jāyate<BR>
2.17ab: rudraśaktisamāveśaḥ pañcadhā paripaṭhyate<BR>
2.17cd: bhūtatattvātmamantreśaśaktibhedād varānane<BR>
2.18ab: pañcadhā bhūtasaṃjñas tu tathā triṃśatidhā paraḥ<BR>
2.18cd: ātmākhyas trividhaḥ prokto daśadhā mantrasaṃjñakaḥ<BR>
2.19ab: dvividhaḥ śaktisaṃjño 'pi jñātavyaḥ paramārthataḥ<BR>
2.19cd: pañcāśadbhedabhinno 'yaṃ samāveśaḥ prakīrtitaḥ<BR>
2.20ab: āṇavo 'yaṃ samākhyātaḥ śākto 'py evaṃvidhaḥ smṛtaḥ<BR>
2.20cd: evaṃ śāmbhavam apy ebhir bhedair bhinnaṃ vilakṣayet<BR>
2.21ab: uccārakaraṇadhyānavarṇasthānaprakalpanaiḥ<BR>
2.21cd: yo bhavet sa samāveśaḥ samyag āṇava ucyate<BR>
2.22ab: uccārarahitaṃ vastu cetasaiva vicintayan<BR>
2.22cd: yam āveśam avāpnoti śāktaḥ so 'trābhidhīyate<BR>
2.23ab: akiṃciccintakasyaiva guruṇā pratibodhataḥ<BR>
2.23cd: jāyate yaḥ samāveśaḥ śāmbhavo 'sāv udīritaḥ<BR>
2.24ab: sārdham etac chataṃ proktaṃ bhedānām anupūrvaśaḥ<BR>
2.24cd: saṃkṣepād vistarād asya parisaṃkhyā na vidyate<BR>
2.25ab: saṃvittiphalabhedo 'tra na prakalpyo manīṣibhiḥ<BR>
2.25cd: bhedo 'paro 'pi saṃkṣepāt kathyamāno 'vadhāryatām<BR>
2.26ab: jāgratsvapnādibhedena sarvāveśakramo budhaiḥ<BR>
2.26cd: pañcabhinnaḥ parijñeyaḥ svavyāpārāt pṛthak pṛthak<BR>
2.27ab: tatra svarūpaṃ śaktiś ca sakalaś ceti tattrayam<BR>
2.27cd: iti jāgradavastheyaṃ bhede pañcadaśātmake<BR>
2.28ab: akalau dvau parijñeyau samyak svapnasuṣuptayoḥ<BR>
2.28cd: mantrāditatpatīśānavargas turya iti smṛtaḥ<BR>
2.29ab: śaktiśaṃbhū parijñeyau turyātīte varānane<BR>
2.29cd: trayodaśātmake bhede svarūpam akalāv ubhau<BR>
2.30ab: mantramantreśvareśānāḥ śaktiśaṃbhū ca kīrtitau<BR>
2.30cd: pralayākalabhede 'pi svaṃ vijñānakalāv ubhau<BR>
2.31ab: mantramantreśvareśānāḥ śaktīśāv api pūrvavat<BR>
2.31cd: navadhā kīrtite bhede svaṃ mantrā mantranāyakāḥ<BR>
2.32ab: tadīśāḥ śaktiśaṃbhū ca pañcāvasthāḥ prakīrtitāḥ<BR>
2.32cd: pūrvavat saptabhede 'pi svaṃ mantreśeśaśaktayaḥ<BR>
2.33ab: śivaś ceti parijñeyāḥ pañcaiva varavarṇini<BR>
2.33cd: svaṃ śaktiḥ sanijeśānā śaktiśaṃbhū ca pañcake<BR>
2.34ab: trike svaśaktiśaktīcchāśivapadaṃ vilakṣayet<BR>
2.34cd: svavyāpārādhipatvena taddhīnaprerakatvataḥ<BR>
2.35ab: icchānivṛtteḥ svasthatvād abhinnam api pañcadhā<BR>
2.35cd: iti pañcātmake bhede vijñeyaṃ vastu kīrtitam<BR>
2.36ab: bhūyo 'py āsām avasthānāṃ saṃjñābhedaḥ prakāśyate<BR>
2.36cd: piṇḍasthaḥ sarvatobhadro jāgrannāmadvayaṃ matam<BR>
2.37ab: dvisaṃjñaṃ svapnam icchanti padasthaṃ vyāptir ity api<BR>
2.37cd: rūpasthaṃ tu mahāvyāptiḥ suṣuptasyāpi taddvayam<BR>
2.38ab: pracayaṃ rūpātītaṃ ca samyak turyam udāhṛtam<BR>
2.38cd: mahāpracayam icchanti turyātītaṃ vicakṣaṇāḥ<BR>
2.39ab: pṛthak tattvaprabhedena bhedo 'yaṃ samudāhṛtaḥ<BR>
2.39cd: sarvāṇi eva tattvāni pañcaitāni yathā śṛṇu<BR>
2.40ab: bhūtatattvābhidhānānāṃ yo 'ṃśo 'dhiṣṭheya iṣyate<BR>
2.40cd: piṇḍastham iti taṃ prāhuḥ padastham aparaṃ viduḥ<BR>
2.41ab: mantrās tatpatayaḥ seśā rūpastham iti kīrtyate<BR>
2.41cd: rūpātītaṃ parā śaktiḥ savyāpārāpy anāmayā<BR>
2.42ab: niṣprapañco nirābhāsaḥ śuddhaḥ svātmany avasthitaḥ<BR>
2.42cd: sarvātītaḥ śivo jñeyo yaṃ viditvā vimucyate<BR>
2.43ab: caturvidhaṃ tu piṇḍastham abuddhaṃ buddham eva ca<BR>
2.43cd: prabuddhaṃ suprabuddhaṃ ca padasthaṃ ca caturvidham<BR>
2.44ab: gatāgataṃ suvikṣiptaṃ saṅgataṃ susamāhitam<BR>
2.44cd: caturdhā rūpasaṃsthaṃ tu jñātavyaṃ yogacintakaiḥ<BR>
2.45ab: uditaṃ vipulaṃ śāntaṃ suprasannam athāparam<BR>
2.45cd: manonmanam anantaṃ ca sarvārthaṃ satatoditam<BR>
2.46ab: pracaye tatra saṃjñeyam ekaṃ tanmahati sthitam<BR>
2.46cd: ity evaṃ pañcadhādhvānaṃ tridhedānīṃ nigadyate<BR>
2.47ab: vijñānākalaparyantam ātmatattvam udāhṛtam<BR>
2.47cd: īśvarāntaṃ ca vidyāhvaṃ śeṣaṃ śivapadaṃ viduḥ<BR>
2.48ab: evaṃ bhedair imair bhinnas tatrādhvā parikīrtitaḥ<BR>
2.48cd: yugapat sarvamārgāṇāṃ prabhedaḥ procyate 'dhunā<BR>
2.49ab: pārthivaṃ prākṛtaṃ caiva māyīyaṃ śāktam eva ca<BR>
2.49cd: iti saṅkṣepataḥ proktam etad aṇḍacatuṣṭayam<BR>
2.50ab: pṛthag dvayam asaṅkhyātam ekam ekaṃ pṛthak pṛthak<BR>
2.50cd: ādyaṃ dhārikayā vyāptaṃ tatraikaṃ tattvam iṣyate<BR>
2.51ab: ekam ekaṃ pṛthak kṣārṇaṃ padārṇamanuṣu smaret<BR>
2.51cd: kālāgnibhuvanād yāvad vīrabhadrapurottamam<BR>
2.52ab: puraṣoḍaśakaṃ jñeyaṃ ṣaḍvidho 'dhvā prakīrtitaḥ<BR>
2.52cd: āpyāyinyā dvitīyaṃ ca tatra tattvāni lakṣayet<BR>
2.53ab: trayoviṃśatyabādīni tadvad dhādyakṣarāṇi ca<BR>
2.53cd: padāni pañca mantrāś ca ṣaṭpañcāśatpurāṇi ca<BR>
2.54ab: tattvāni sapta bodhinyā tac caturdhā purāṇi ca<BR>
2.54cd: tṛtīye sapta varṇāḥ syuḥ padamantradvayaṃ dvayam<BR>
2.55ab: utpūyinyā caturthaṃ tu tatra tattvatrayaṃ viduḥ<BR>
2.55cd: varṇatrayaṃ mantram ekaṃ padam ekaṃ ca lakṣayet<BR>
2.56ab: aṣṭādaśa vijānīyād bhuvanāni samāsataḥ<BR>
2.56cd: śivatattvaṃ paraṃ śāntaṃ kalā tatrāvakāśadā<BR>
2.57ab: svaraṣoḍaśakaṃ mantraṃ padaṃ caikaṃ vilakṣayet<BR>
2.57cd: ity evaṃ ṣaḍvidho 'py adhvā samāsāt parikīrtitaḥ<BR>
2.58ab: śuddhāśuddhaṃ jagatsarvaṃ brahmāṇḍaprabhavaṃ yataḥ<BR>
2.58cd: tasmāc chuddham imaiḥ śuddhair brahmāṇḍaiḥ sarvam iṣyate<BR>
2.59ab: brahmā viṣṇuś ca rudraś ca īśvaraś ceti suvrate<BR>
2.59cd: pṛthag eteṣu boddhavyaṃ śāntaṃ paticatuṣṭayam<BR>
2.60ab: yo hi yasmād guṇotkṛṣṭaḥ sa tasmād ūrdhva ucyate<BR>
2.60cd: etat te kathitaṃ sarvaṃ kim anyat paripṛcchasi<BR>
<BR>
iti śrīmālinīvijayottare tantre vyāptyadhikāro dvitīyaḥ samāptaḥ<BR>
<BR>
<BR>
mantroddhārādhikāras tṛtīyaḥ<BR>
3.1ab: evam uktā mahādevī jagadānandakāriṇā<BR>
3.1cd: praṇipatya punar vākyam idam āha jagatpatim<BR>
3.2ab: evam etan mahādeva nānyathā samudāhṛtam<BR>
3.2cd: yathākhyātaṃ tathā jñātam āditaḥ samanukramāt<BR>
3.3ab: śivādivasturūpāṇāṃ vācakān parameśvara<BR>
3.3cd: sāṃprataṃ śrotum icchāmi prasādād vaktum arhasi<BR>
3.4ab: ity uktaḥ sa maheśānyā jagadārtiharo haraḥ<BR>
3.4cd: vācakān avadan mantrān pāramparyakramāgatān<BR>
3.5ab: yā sā śaktir jagaddhātuḥ kathitā samavāyinī<BR>
3.5cd: icchātvaṃ tasya sā devi sisṛkṣoḥ pratipadyate<BR>
3.6ab: saikāpi saty anekatvaṃ yathā gacchati tac chṛṇu<BR>
3.6cd: evam etad iti jñeyaṃ nānyatheti suniścitam<BR>
3.7ab: jñāpayantī jagaty atra jñānaśaktir nigadyate<BR>
3.7cd: evaṃbhūtam idaṃ vastu bhavatv iti yadā punaḥ<BR>
3.8ab: jātā tadaiva tat tadvat kurvaty atra kriyocyate<BR>
3.8cd: evam eṣā dvirūpāpi punar bhedair anantatām<BR>
3.9ab: arthopādhivaśād yāti cintāmaṇir iveśvarī<BR>
3.9cd: tatra tāvat samāpannā mātṛbhāvaṃ vibhidyate<BR>
3.10ab: dvidhā ca navadhā caiva pañcāśaddhā ca mālinī<BR>
3.10cd: bījayonyātmakād bhedād dvidhā bījaṃ svarā matāḥ<BR>
3.11ab: kādibhiś ca smṛtā yonir navadhā vargabhedataḥ<BR>
3.11cd: pṛthag varṇavibhedena śatārdhakiraṇojjvalā<BR>
3.12ab: bījam atra śivaḥ śaktir yonir ity abhidhīyate<BR>
3.12cd: vācakatvena sarvāpi śaṃbhoḥ śaktiś ca śasyate<BR>
3.13ab: vargāṣṭakam iha jñeyam aghorādyam anukramāt<BR>
3.13cd: tad eva śaktibhedena māheśvaryādi cāṣṭakam<BR>
3.14ab: māheśī brāhmaṇī caiva kaumārī vaiṣṇavī tathā<BR>
3.14cd: aindrī yāmyā ca cāmuṇḍā yogīśī ceti tā matāḥ<BR>
3.15ab: śatārdhabhedabhinnānāṃ tatsaṃkhyānāṃ varānane<BR>
3.15cd: rudrāṇāṃ vācakatvena kalpitāḥ parameṣṭhinā<BR>
3.16ab: tadvad eva ca śaktīnāṃ tatsaṃkhyānām anukramāt<BR>
3.16cd: sarvaṃ ca kathayiṣyāmi tāsāṃ bhedaṃ yathā śṛṇu<BR>
3.17ab: amṛto 'mṛtapūrṇaś ca amṛtābho 'mṛtadravaḥ<BR>
3.17cd: amṛtaugho 'mṛtormiś ca amṛtasyandano 'paraḥ<BR>
3.18ab: amṛtāṅgo 'mṛtavapur amṛtodgāra eva ca<BR>
3.18cd: amṛtāsyo 'mṛtatanus tathā cāmṛtasecanaḥ<BR>
3.19ab: tanmūrtir amṛteśaś ca sarvāmṛtadharo 'paraḥ<BR>
3.19cd: ṣoḍaśaite samākhyātā rudrabījasamudbhavāḥ<BR>
3.20ab: jayaś ca vijayaś caiva jayantaś cāparājitaḥ<BR>
3.20cd: sujayo jayarudraś ca jayakīrtir jayāvahaḥ<BR>
3.21ab: jayamūrtir jayotsāho jayado jayavardhanaḥ<BR>
3.21cd: balaś cātibalaś caiva balabhadro balapradaḥ<BR>
3.22ab: balāvahaś ca balavān baladātā baleśvaraḥ<BR>
3.22cd: nandanaḥ sarvatobhadro bhadramūrtiḥ śivapradaḥ<BR>
3.23ab: sumanāḥ spṛhaṇo durgo bhadrakālo manonugaḥ<BR>
3.23cd: kauśikaḥ kālaviśveśau suśivaḥ kopavardhanaḥ<BR>
3.24ab: ete yonisamudbhūtāś catustriṃśat prakīrtitāḥ<BR>
3.24cd: strīpāṭhavaśam āpannā eta evātra śaktayaḥ<BR>
3.25ab: bījayonisamudbhūtā rudraśaktisamāśrayāḥ<BR>
3.25cd: vācakānām anantatvāt parisaṃkhyā na vidyate<BR>
3.26ab: sarvaśāstrārthagarbhiṇyā ity evaṃvidhayānayā<BR>
3.26cd: aghoraṃ bodhayām āsa svecchayā parameśvaraḥ<BR>
3.27ab: sa tayā saṃprabuddhaḥ san yoniṃ vikṣobhya śaktibhiḥ<BR>
3.27cd: tatsamānaśrutīn varṇāṃs tatsaṃkhyān asṛjat prabhuḥ<BR>
3.28ab: te tair āliṅgitāḥ santaḥ sarvakāmaphalapradāḥ<BR>
3.28cd: bhavanti sādhakendrāṇāṃ nānyathā vīravandite<BR>
3.29ab: tair idaṃ saṃtataṃ viśvaṃ sadevāsuramānuṣam<BR>
3.29cd: tebhyaḥ śāstrāṇi vedāś ca saṃbhavanti punaḥ punaḥ<BR>
3.30ab: anantasyāpi bhedasya śivaśakter mahātmanaḥ<BR>
3.30cd: kāryabhedān mahādevi traividhyaṃ samudāhṛtam<BR>
3.31ab: viṣayeṣv eva saṃlīnān adho 'dhaḥ pātayanty aṇūn<BR>
3.31cd: rudrāṇūnyāḥ samāliṅgya ghorataryo 'parāḥ smṛtāḥ<BR>
3.32ab: miśrakarmaphalāsaktiṃ pūrvavaj janayanti yāḥ<BR>
3.32cd: muktimārganirodhinyās tāḥ syur ghorāḥ parāparāḥ<BR>
3.33ab: pūrvavaj jantujātasya śivadhāmaphalapradāḥ<BR>
3.33cd: parāḥ prakathitās tajjñair aghorāḥ śivaśaktayaḥ<BR>
3.34ab: etāḥ sarvāṇusaṃghātam api niṣṭhā yathā sthitāḥ<BR>
3.34cd: tathā te kathitāḥ śaṃbhoḥ śaktir ekaiva śāṅkarī<BR>
3.35ab: asyā vācakabhedena bhedo 'nyaḥ saṃpracakṣyate<BR>
3.35cd: yatheṣṭaphalasaṃsiddhyai mantratantrānuvartinām<BR>
3.36ab: viśeṣavidhihīneṣu nyāsakarmasu mantravit<BR>
3.36cd: nyasec chāktaśarīrārthaṃ bhinnayoniṃ tu mālinīm<BR>
3.37ab: na śikhā ṛ.Rḷṭ ca śiromālā tha mastakam<BR>
3.37cd: netrāṇi cadha vai nāsā ī samudre ṇuṇū śrutī<BR>
3.38ab: bakavarga iā vaktradantajihvāsu vāci ca<BR>
3.38cd: vabhayāḥ kaṇṭhadakṣādiskandhayor bhujayor ḍaḍhau<BR>
3.39ab: ṭho hastayor jhañau śākhā jraṭau śūlakapālake<BR>
3.39cd: pa hṛc chalau stanau kṣīram ā sa jīvo visargayuk<BR>
3.40ab: tatparaḥ kathitaḥ prāṇaḥ ṣakṣāv udaranābhigau<BR>
3.40cd: maśaṃtāḥ kaṭiguhyoru yugmagā jānunī tathā<BR>
3.41ab: eaikārau tathā jaṅghe tatparau caraṇau daphau<BR>
3.41cd: ato vidyāś ca mantrāś ca samuddhāryā yathā śṛṇu<BR>
3.42ab: sabindukāṃ dakṣajaṅghāṃ tato vācaṃ prakalpayet<BR>
3.42cd: tayaiva jaṅghayā yuktaṃ caturthaṃ daśanaṃ tataḥ<BR>
3.43ab: dakṣajānuyutaṃ daṇḍaṃ prāṇaṃ daṇḍastham īryutam<BR>
3.43cd: pṛthag ghṛddaṇḍakaṭigā dvijadaṇḍau ca pūrvavat<BR>
3.44ab: usthitaṃ binduyukprāṇaṃ pūrvavad daśanaṃ tataḥ<BR>
3.44cd: daṇḍaṃ kevalam uddhṛtya vāmamudrānvitaṃ punaḥ<BR>
3.45ab: dakṣajānuyutaṃ hṛc ca prāṇaṃ jīvātmanā yutam<BR>
3.45cd: daśanaṃ purvavan nyasya daṇḍaṃ kevalam eva ca<BR>
3.46ab: nitambaṃ dakṣamudretaṃ dvitīyaṃ jihvayā dvijam<BR>
3.46cd: sanāsaṃ dakṣaśikharaṃ nitambaṃ kevalaṃ tataḥ<BR>
3.47ab: punas tathaiva śikharaṃ jaṭharaṃ kevalaṃ tataḥ<BR>
3.47cd: dakṣajānuyutaṃ karṇaṃ kaṇṭhaṃ kevalam eva ca<BR>
3.48ab: nitambaṃ kevalaṃ nyasya hṛdayaṃ jihvayā yutam<BR>
3.48cd: vaktraṃ kevalam uddhṛtya prāṇam ādyena jānunā<BR>
3.49ab: śūladaṇḍacatuṣkaṃ ca tatrādyaṃ dvayam usthitam<BR>
3.49cd: vāmapādaṃ ca tasyānte kapālaṃ patitaṃ nyaset<BR>
3.50ab: tataḥ paramaghorāntaṃ pādyakādye ca pūrvavat<BR>
3.50cd: parāparā samākhyātā aparā ca prakathyate<BR>
3.51ab: aghorāntaṃ nyased ādau prāṇaṃ binduyutaṃ punaḥ<BR>
3.51cd: vāmamudrānvitaṃ nyasya pādyaṃ kādyena pūrvavat<BR>
3.52ab: apareyaṃ samākhyātā rudraśaktiṃ parāṃ śṛṇu<BR>
3.52cd: mantrāḥ saṃmukhatāṃ yānti yayoccāritamātrayā<BR>
3.53ab: kampate gātrayaṣṭiś ca drutaṃ cotpatanaṃ bhavet<BR>
3.53cd: mudrābandhaṃ ca geyaṃ ca śivāruditam eva ca<BR>
3.54ab: atītānagatārthasya kuryād vā kathanādikam<BR>
3.54cd: vāmajaṅghānvito jīvaḥ pāramparyakramāgataḥ<BR>
3.55ab: pareyam anayā siddhiḥ sarvakāmaphalapradā<BR>
3.55cd: nāśiṣyāya pradeyeyaṃ nābhaktāya kadā cana<BR>
3.56ab: rudraś ca rudraśaktiś ca guruś ceti trayaṃ samam<BR>
3.56cd: bhaktyā prapaśyate yas tu tasmai deyā varānane<BR>
3.57ab: śiṣyenāpi tadā grāhyā yadā saṃtoṣito guruḥ<BR>
3.57cd: śarīradravyavijñānaśuddhikarmaguṇādibhiḥ<BR>
3.58ab: bodhitā tu yadā tena guruṇā hṛṣṭacetasā<BR>
3.58cd: tadā siddhipradā jñeyā nānyathā vīravandite<BR>
3.59ab: parāparāṅgasaṃbhūtā yoginyo 'ṣṭau mahābalāḥ<BR>
3.59cd: pañca ṣaṭ pañca catvāri dvitridvyarṇāḥ krameṇa tu<BR>
3.60ab: jñeyāḥ saptaikādaśārṇā ekārdhārṇadvayānvitā<BR>
3.60cd: jīvo dīrghasvaraiḥ ṣaḍbhiḥ pṛthag jātivibheditaḥ<BR>
3.61ab: vidyātrayasya gātrāṇi hrasvair vaktrāṇi pañcabhiḥ<BR>
3.61cd: oṃkāraiḥ pañcabhir mantro vidyāṅgahṛdayaṃ bhavet<BR>
3.62ab: oṃ amṛte tejomālini svāhā padāni bhūṣitam<BR>
3.62cd: ekādaśākṣaraṃ proktam etad brahmaśiraḥ priye<BR>
3.63ab: vedavedini hūṃphaṭ ca ca praṇavādisamanvitā<BR>
3.63cd: rudrāṇy aṣṭākṣarā jñeyā śikhā vidyāgaṇasya tu<BR>
3.64ab: vajriṇe vajradharāya svāhāntaṃ praṇavādikam<BR>
3.64cd: ekādaśākṣaraṃ varma puruṣṭutam iti smṛṭam<BR>
3.65ab: ślīpadaṃ paśuśabdaṃ ca hūṃphaḍantaṃ bhavādikam<BR>
3.65cd: etat pāśupataṃ proktam ardhasaptākṣaraṃ param<BR>
3.66ab: laraṭakṣavayair dīrghaiḥ sūmāyuktaiḥ sabindukaiḥ<BR>
3.66cd: indrādīn kalpayed dhrasvais tadastrāṇi vicakṣaṇaḥ<BR>
3.67ab: tadvan nāsāpayobhyāṃ tu kalpyau viṣṇuprajāpatī<BR>
3.67cd: svarāv ādyatṛtīyau tu vācakau padmacakrayoḥ<BR>
3.68ab: iti mantragaṇaḥ proktaḥ sarvakāmaphalapradaḥ<BR>
3.68cd: yogināṃ yogasiddhyarthaṃ kim anyat paripṛcchasi<BR>
<BR>
iti śrīmālinīvijayottare tantre mantroddhārādhikāras tṛtīyaḥ samāptaḥ<BR>
<BR>
<BR>
yogalakṣaṇadhikāraś caturthaḥ<BR>
<BR>
4.1ab: athaitad upasaṃśrutya munayo muditekṣaṇāḥ<BR>
4.1cd: praṇamya krauñcahantāraṃ punar ūcur idaṃ vacaḥ<BR>
4.2ab: yogamārgavidhiṃ devyā pṛṣṭena parameṣṭhinā<BR>
4.2cd: tatpratijñāvatāpy uktaṃ kimarthaṃ mantralakṣaṇam<BR>
4.3ab: evam uktaḥ sa taiḥ samyak kārtikeyo mahāmatiḥ<BR>
4.3cd: idam āha vacas teṣāṃ saṃdehavinivṛttaye<BR>
4.4ab: yogam ekatvam icchanti vastuno 'nyena vastunā<BR>
4.4cd: yad vastu jñeyam ity uktaṃ heyatvādiprasiddhaye<BR>
4.5ab: dvirūpam api taj jñānaṃ vinā jñātuṃ na śakyate<BR>
4.5cd: tatprasiddhyai śivenoktaṃ jñānaṃ yad upavarṇitam<BR>
4.6ab: sabījayogasaṃsiddhyai mantralakṣaṇam apy alam<BR>
4.6cd: na cādhikāritā dīkṣāṃ vinā yoge 'sti śāṅkare<BR>
4.7ab: kriyājñānavibhedena sā ca dvedhā nigadyate<BR>
4.7cd: dvividhā sā prakartavyā tena caitad udāhṛtam<BR>
4.8ab: na ca yogādhikāritvam ekam evānayā bhavet<BR>
4.8cd: api mantrādhikāritvaṃ muktiś ca śivadīkṣayā<BR>
4.9ab: śrutvā caitat pater vākyaṃ romāñcitaśarīriṇī<BR>
4.9cd: idam āha punar vākyam ambā munivarottamāḥ<BR>
4.10ab: abhinnamālinīkāye tattvāni bhuvanāni ca<BR>
4.10cd: kalāḥ padāni mantrāś ca yathāvad avadhāritāḥ<BR>
4.11ab: bhinnayonis tu yā deva tvayoktā mālinī mama<BR>
4.11cd: tasyā aṅge yathaitāni saṃsthitāni tathā vada<BR>
4.12ab: evam ukto mahādevyā bhairavo bhūribhogadaḥ<BR>
4.12cd: sphuraddhimāṃśusaṃtānaprakāśitadigantaraḥ<BR>
4.13ab: surāsuraśiromaulimālālālitaśāsanaḥ<BR>
4.13cd: uvāca madhurāṃ vācam imām akleśitāśayām<BR>
4.14ab: yā mayā kathitā devi bhinnayonis tu mālinī<BR>
4.14cd: tadaṅge saṃpravakṣyāmi sarvam etad yathā sthitam<BR>
4.15ab: phe dharātattvam uddiṣṭaṃ dādijhānte 'nupūrvaśaḥ<BR>
4.15cd: trayoviṃśatyabādīni pradhānāntāni lakṣayet<BR>
4.16ab: ṭhādau ca saptake sapta puruṣādīni pūrvavat<BR>
4.16cd: iṅagheṣu trayaṃ vidyād vidyātaḥ sakalāvadhi<BR>
4.17ab: śivatattve gakārādināntān ṣoḍaśa lakṣayet<BR>
4.17cd: kalāḥ padāni mantrāś ca bhuvanāni ca sundari<BR>
4.18ab: pūrvavad veditavyāni tat saṅkhyārṇavibhedataḥ<BR>
4.18cd: vidyātrayavibhāgena yathedānīṃ tathā śṛṇu<BR>
4.19ab: niṣkale padam ekārṇaṃ tryarṇaikārṇam atha dvayam<BR>
4.19cd: sakale tu parijñeyaṃ pañcaikārṇadvayaṃ dvaye<BR>
4.20ab: caturekākṣare dve ca māyāditritaye mate<BR>
4.20cd: caturakṣaram ekaṃ ca kālādidvitaye matam<BR>
4.21ab: rañjake dvyarṇam uddiṣṭaṃ pradhāne tryarṇam iṣyate<BR>
4.21cd: buddhau devāṣṭakavyāptyā padaṃ dvyakṣaram iṣyate<BR>
4.22ab: tataḥ pañcāṣṭakavyāptyā dvyekadvidvyakṣarāṇi tu<BR>
4.22cd: vidyāpadāni catvāri sārdhavarṇaṃ tu pañcamam<BR>
4.23ab: ekaikasārdhavarṇāni trīṇi tattve tu pārthive<BR>
4.23cd: parāṅge sarvam anyac ca varṇamantrakalādikam<BR>
4.24ab: sārdhenāṇḍadvayaṃ vyāptam ekaikena pṛthag dvayam<BR>
4.24cd: aparāyāḥ samākhyātā vyāptir eṣā vilomataḥ<BR>
4.25ab: sārṇenāṇḍatrayaṃ vyāptaṃ triśūlena caturthakam<BR>
4.25cd: sarvātītaṃ visargeṇa parāvyāptir udāhṛtā<BR>
4.26ab: etat sarvaṃ parijñeyaṃ yoginā hitam icchatā<BR>
4.26cd: ātmano vā pareṣāṃ vā nānyathā tad avāpyate<BR>
4.27ab: dvāv eva mokṣadau jñeyau jñānī yogī ca śāṅkari<BR>
4.27cd: pṛthaktvāt tatra [3] boddhavyaṃ phalakāṅkṣibhiḥ<BR>
4.28ab: jñānaṃ ca trividhaṃ proktaṃ tatrādyaṃ śrutam iṣyate<BR>
4.28cd: cintāmayam athānyac ca bhāvanāmayam eva ca<BR>
4.29ab: śāstrārthasya parijñānaṃ vikṣiptasya śrutaṃ matam<BR>
4.29cd: idam atredam atreti idam atropayujyate<BR>
4.30ab: sarvam ālocya śāstrārtham ānupūrvyā vyavasthitam<BR>
4.30cd: tadvac cintāmayaṃ jñānaṃ dvirūpam upadiśyate<BR>
4.31ab: mandasvabhyastabhedena tatra svabhyastam ucyate<BR>
4.31cd: suniṣpanne tatas tasmiñ jāyate bhāvanāmayam<BR>
4.32ab: yato yogaṃ samāsādya yogī yogaphalaṃ labhet<BR>
4.32cd: evaṃ vijñānabhedena jñānī proktaś caturvidhaḥ<BR>
4.33ab: saṃprāpto ghaṭamānaś ca siddhaḥ siddhatamo 'nyathā<BR>
4.33cd: yogī caturvidho devi yathāvat pratipadyate<BR>
4.34ab: samāveśoktivad yogas trividhaḥ samudāhṛtaḥ<BR>
4.34cd: tatra prāptopadeśas tu pāramparyakrameṇa yaḥ<BR>
4.35ab: prāptayogaḥ sa vijñeyas trividho 'pi manīṣibhiḥ<BR>
4.35cd: cetaso ghaṭanaṃ tattvāc calitasya punaḥ punaḥ<BR>
4.36ab: yaḥ karoti tam icchanti ghaṭamānaṃ manīṣiṇaḥ<BR>
4.36cd: tad eva cetasā nānyad dvitīyam avalambate<BR>
4.37ab: siddhayogas tadā jñeyo yogī yogaphalārthibhiḥ<BR>
4.37cd: yaḥ punar yatra tatraiva saṃsthito 'pi yathā tathā<BR>
4.38ab: bhuñjānas tatphalaṃ tena hīyate na kathañ cana<BR>
4.38cd: susiddhaḥ sa tu boddhavyaḥ sadāśivasamaḥ priye<BR>
4.39ab: uttarottaravaiśiṣṭyam eteṣāṃ samudāhṛtam<BR>
4.39cd: jñānināṃ yogināṃ caiva dvayor yogavid uttamaḥ<BR>
4.40ab: yato 'sya jñānam apy asti pūrvo yogaphalojjhitaḥ<BR>
4.40cd: yataś ca mokṣadaḥ proktaḥ svabhyastajñānavān budhaiḥ<BR>
4.41ab: ity etat kathitaṃ sarvaṃ vijñeyaṃ yogipūjite<BR>
4.41cd: tantrārtham upasaṃhṛtya samāsād yogināṃ hitam<BR>
<BR>
iti śrīmālinīvijayottare tantre caturtho 'dhikāraḥ samāptaḥ<BR>
<BR>
atha pañcamo 'dhikāraḥ<BR>
<BR>
5.1ab: athātaḥ saṃpravakṣyāmi bhuvanādhvānam īśvari<BR>
5.1cd: ādau kālāgnibhuvanaṃ śodhitavyaṃ prayatnataḥ<BR>
5.2ab: avīciḥ kumbhīpākaś ca rauravaś ca tṛtīyakaḥ<BR>
5.2cd: kūṣmāṇḍabhuvane śuddhe sarve śuddhā na saṃśayaḥ<BR>
5.3ab: pātālāni tataḥ sapta teṣām ādau mahātalam<BR>
5.3cd: rasātalaṃ tataś cānyat talātalam ataḥ param<BR>
5.4ab: sutalaṃ nitalaṃ ceti vitalaṃ talam eva ca<BR>
5.4cd: hāṭakena viśuddhena sarveṣāṃ śuddhir iṣyate<BR>
5.5ab: tadūrdhvaṃ pṛthivī jñeyā saptadvīpārṇavānvitā<BR>
5.5cd: devānām āśrayo merus tanmadhye saṃvyavasthitaḥ<BR>
5.6ab: bhuvolokas tadūrdhve ca svarlokas tasya copari<BR>
5.6cd: maho janas tapaḥ satyam ity etal lokasaptakam<BR>
5.7ab: caturdaśavidho yatra bhūtagrāmaḥ pravartate<BR>
5.7cd: sthāvaraḥ sarpajātiś ca pakṣijātis tathāparā<BR>
5.8ab: mṛgasaṃjñaś ca paśvākhyaḥ pañcamo 'nyaś ca mānuṣaḥ<BR>
5.8cd: paiśāco rākṣaso yākṣo gāndharvaś caindra eva ca<BR>
5.9ab: saumyaś ca prājāpatyaś ca brāhmaś cātra caturdaśa<BR>
5.9cd: sarvasyaivāsya saṃśuddhir brāhme saṃśodhite sati<BR>
5.10ab: bhuvanaṃ vaiṣṇavaṃ tasmān madīyaṃ tadanantaram<BR>
5.10cd: tatra śuddhe bhavec chuddhaṃ sarvam etan na saṃśayaḥ<BR>
5.11ab: kālāgnipūrvakair ebhir bhuvanaiḥ pañcabhiḥ priye<BR>
5.11cd: śuddhaiḥ sarvam idaṃ śuddhaṃ brahmāṇḍāntarvyavasthitam<BR>
5.12ab: tadbahiḥ śatarudrāṇāṃ bhuvanāni pṛthak pṛthak<BR>
5.12cd: daśa saṃśodhayet paścād ekaṃ tannāyakāvṛtam<BR>
5.13ab: anantaḥ prathamas teṣāṃ kapālīśas tathāparaḥ<BR>
5.13cd: agnirudro yamaś caiva nairṛto bala eva ca<BR>
5.14ab: śīghro nidhīśvaraś caiva sarvavidyādhipo 'paraḥ<BR>
5.14cd: śaṃbhuś ca vīrabhadraś ca vidhūmajvalanaprabhaḥ<BR>
5.15ab: ebhir daśaikasaṃkhyātaiḥ śuddhaiḥ śuddhaṃ śataṃ matam<BR>
5.15cd: upariṣṭāt puras teṣām aṣṭakāḥ pañca saṃsthitāḥ<BR>
5.16ab: lakulī bhārabhūtiś ca diṇḍhyāṣāḍhī sapuṣkarau<BR>
5.16cd: naimiṣaṃ ca prabhāsaṃ ca amareśam athāṣṭakam<BR>
5.17ab: etat pratyātmakaṃ proktam ato guhyātiguhyakam<BR>
5.17cd: tatra bhairavakedāramahākālāḥ samadhyamāḥ<BR>
5.18ab: āmrātikeśajalpeśaśrīśailāḥ saharīndavaḥ<BR>
5.18cd: bhīmeśvaramahendrāṭṭahāsāḥ savimaleśvarāḥ<BR>
5.19ab: kanakhalaṃ nākhalaṃ ca kurukṣetraṃ gayā tathā<BR>
5.19cd: guhyam etat tṛtīyaṃ tu pavitram adhunocyate<BR>
5.20ab: sthānusvarṇākṣakāv ādyau bhadragokarṇakau parau<BR>
5.20cd: mahākālāvimukteśarudrakoṭyambarāpadāḥ<BR>
5.21ab: sthūlaḥ sthūleśvaraḥ śaṅkukarṇakālañjarāv api<BR>
5.21cd: maṇḍaleśvaramākoṭadviraṇḍachagalāṇḍakau<BR>
5.22ab: sthāṇvāṣṭakam iti proktam ahaṅkārāvadhi sthitam<BR>
5.22cd: devayonyaṣṭakaṃ buddhau kathyamānaṃ mayā śṛṇu<BR>
5.23ab: paiśācaṃ rākṣasaṃ yākṣaṃ gāndharvaṃ caindram eva ca<BR>
5.23cd: tathā saumyaṃ saprājeśaṃ brāhmam aṣṭamam iṣyate<BR>
5.24ab: yogāṣṭakaṃ pradhāne tu tatrādāv akṛtaṃ bhavet<BR>
5.24cd: kṛtaṃ ca raibhavaṃ brāhmaṃ vaiṣṇavaṃ tadanantaram<BR>
5.25ab: kaumāram aumaṃ śraikaṇṭham iti yogāṣṭakaṃ tathā<BR>
5.25cd: puruṣe vāmabhīmograbhaveśānaikavīrakāḥ<BR>
5.26ab: pracaṇḍomādhavājāś ca anantaikaśivāv atha<BR>
5.26cd: krodheśacaṇḍau vidyāyāṃ saṃvarto jyotir eva ca<BR>
5.27ab: kalātattve parijñeyau surapañcāntakau pare<BR>
5.27cd: ekavīraśikhaṇḍīśaśrīkaṇṭḥāḥ kālam āśritāḥ<BR>
5.28ab: mahātejaḥ prabhṛtayoḥ maṇḍaleśānasaṃjñakāḥ<BR>
5.28cd: māyātattve sthitās tatra vāmadevabhavodbhavau<BR>
5.29ab: ekapiṅgekṣaṇeśānabhuvaneśapuraḥsarāḥ<BR>
5.29cd: aṅguṣṭhamātrasahitāḥ kālānalasamatviṣaḥ<BR>
5.30ab: vidyātattve 'pi pañcāhur bhuvanāni manīṣiṇaḥ<BR>
5.30cd: tatra hālāhalaḥ pūrvo rudraḥ krodhas tathāparaḥ<BR>
5.31ab: ambikā ca aghorā ca vāmadevī ca kīrtyate<BR>
5.31cd: īśvare pivanādyāḥ syur aghorāntā maheśvarāḥ<BR>
5.32ab: raudrī jyeṣṭhā ca vāmā ca tathā śaktisadāśivau<BR>
5.32cd: etāni sakale pañca bhuvanāni vidur budhāḥ<BR>
5.33ab: evaṃ tu sarvatattveṣu śatam aṣṭādaśottaram<BR>
5.33cd: bhuvanānāṃ parijñeyaṃ saṅkṣepān na tu vistarāt<BR>
5.34ab: śuddhenānena śuddhyanti sarvāṇy api na saṃśayaḥ<BR>
5.34cd: sarvamārgaviśuddhau tu kartavyāyāṃ mahāmatiḥ<BR>
5.35ab: sakalāvadhi saṃśodhya śive yogaṃ prakalpayet<BR>
5.35cd: bubhukṣoḥ sakalaṃ dhyātvā yogaṃ kurvīta yogavit<BR>
5.36ab: ity eṣa kīrtito mārgo bhuvanākhyasya me mataḥ<BR>
<BR>
iti śrīmālinīvijayottare tantre pañcamo 'dhikāraḥ samāptaḥ<BR>
<BR>
<BR>
atha dehamārgādhikāraḥ ṣaṣṭhaḥ<BR>
<BR>
6.1ab: athāsya vastujātasya yathā dehe vyavasthitiḥ<BR>
6.1cd: kriyate jñānadīkṣāsu tathedānīṃ nigadyate<BR>
6.2ab: pādādhaḥ pañcabhūtāni vyāptyā dvyaṅgulayā nyaset<BR>
6.2cd: dharātattvaṃ ca gulphāntam abādīni tataḥ kramāt<BR>
6.3ab: tadvat tundopariṣṭāt tu parvaṣaṭkāvasānakam<BR>
6.3cd: puṃstattvāt kalātattvāntaṃ tattvaṣaṭkaṃ vicintayet<BR>
6.4ab: tato māyāditattvāni catvāri susamāhitaḥ<BR>
6.4cd: caturaṅgulayā vyāptyā sakalāntāni bhāvayet<BR>
6.5ab: śivatattvaṃ tataḥ paścāt tejorūpam anākulam<BR>
6.5cd: sarveṣāṃ vyāpakatvena sabāhyābhyantaraṃ smaret<BR>
6.6ab: ṣaṭtriṃśattattvabhedena nyāso 'yaṃ samudāhṛtaḥ<BR>
6.6cd: adhunā pañca tattvāni yathā dehe tathocyate<BR>
6.7ab: nābher ūrdhvaṃ tu yāvat syāt parvaṣaṭkam anukramāt<BR>
6.7cd: dharātattvena gulphāntaṃ vyāptaṃ śeṣam ihāmbunā<BR>
6.8ab: dvāviṃśatiś ca parvāṇi tadūrdhvaṃ tejasāvṛtam<BR>
6.8cd: tasmād dvādaśa parvāṇi vāyuvyāptir udāhṛtā<BR>
6.9ab: ākāśāntaṃ paraṃ śāntaṃ sarveṣāṃ vyāpakaṃ smaret<BR>
6.9cd: śaktyādipañcakhaṇḍādhvavidhiṣv apy evam iṣyate<BR>
6.10ab: trikhaṇḍe kaṇṭhaparyantam ātmatattvam udāhṛtam<BR>
6.10cd: vidyātattvam atordhvaṃ ca śivatattvaṃ tu pūrvavat<BR>
6.11ab: evaṃ tattvavidhiḥ prokto bhuvanādhvā tathocyate<BR>
6.11cd: kālāgner vīrabhadrāntaṃ puraṣoḍaśakaṃ tataḥ<BR>
6.12ab: gulphāntaṃ vinyased dhyātvā yathāvad anupūrvaśaḥ<BR>
6.12cd: tasmād ekāṅgulavyāptyā lakulīśāditaḥ kramāt<BR>
6.13ab: vinyaset tu dviraṇḍāntaṃ tryaṅgulaṃ chagalāṇḍakam<BR>
6.13cd: tataḥ pādāṅgulavyāptyā devayogāṣṭakaṃ pṛthak<BR>
6.14ab: tato 'py ardhāṅgulavyāptyā puraṣaṭkam anukramāt<BR>
6.14cd: catuṣkaṃ tu dvaye 'nyasminn ekam ekatra cintayet<BR>
6.15ab: uttarādikramād dvyekabhedo vidyādike traye<BR>
6.15cd: kāle pratyekam uddiṣṭam ekaikaṃ tu yathākramaṃ<BR>
6.16ab: maṇḍalādhipatīnāṃ tu vyāptir ardhāṅgulā matā<BR>
6.16cd: tribhāganyūnaparvākhyā tritayasya tathopari<BR>
6.17ab: dvitayasya ca saṃpūrṇā pañcakaṃ samudāhṛtam<BR>
6.17cd: aṣṭakaṃ pañcakaṃ cānyad evam eva vilakṣayet<BR>
6.18ab: bhuvanādhvavidhāv atra pūrvavac cintayec chivam<BR>
6.18cd: padāni dvividhāny atra vargavidyāvibhedataḥ<BR>
6.19ab: teṣāṃ tanmantravad vyāptir yathedānīṃ tathā śṛṇu<BR>
6.19cd: caturaṅgulam ādyaṃ tu dve cānye 'ṣṭāṅgule pṛthak<BR>
6.20ab: daśāṅgulāni trīṇy asmād ekaṃ pañcadaśāṅgulam<BR>
6.20cd: caturbhir adhikaiś cānyad vyāpakaṃ navamaṃ mahat<BR>
6.21ab: ūnaviṃśatike bhede padānāṃ vyāptir ucyate<BR>
6.21cd: ekaikaṃ dvyaṅgulaṃ jñeyaṃ tatra pūrvaṃ padatrayam<BR>
6.22ab: aṣṭāṅgulāni catvāri daśāṅgulam ataḥ param<BR>
6.22cd: dvyaṅgule dve pade cānye ṣaḍaṅgulam ataḥ param<BR>
6.23ab: dvādaśāṅgulam anyac ca dve 'nye pañcāṅgule pṛthak<BR>
6.23cd: padadvayaṃ catuṣparva tathānye dve dviparvaṇī<BR>
6.24ab: vyāpakaṃ padam anyac ca pūrvavat parikīrtitaṃ<BR>
6.24cd: aparo 'yaṃ vidhiḥ proktaḥ parāparam ataḥ śṛṇu<BR>
6.25ab: pūrvavat pṛthivītattvaṃ vijñeyaṃ caturaṅgulam<BR>
6.25cd: sārdhadvyaṅgulamānāni dhiṣaṇāntāni lakṣayet<BR>
6.26ab: pradhānaṃ tryaṅgulaṃ jñeyaṃ śeṣaṃ pūrvavad ādiśet<BR>
6.26cd: pare 'pi pūrvavat pṛthvī tryaṅgulāny aparāṇi ca<BR>
6.27ab: catuṣparva pradhānaṃ ca śeṣaṃ pūrvavad āśrayet<BR>
6.27cd: dvividho 'pi hi varṇānāṃ ṣaḍvidho bheda ucyate<BR>
6.28ab: tattvamārgavidhānena jñātavyaḥ paramārthataḥ<BR>
6.28cd: padamantrakalādīnāṃ pūrvasūtrānusārataḥ<BR>
6.29ab: tritayatvaṃ prakurvīta tattvavarṇoktavartmanā<BR>
6.29cd: itthaṃ bhūtaśarīrasya guruṇā śivamūrtinā<BR>
6.30ab: prakartavyā vidhānena dīkṣā sarvaphalapradā<BR>
<BR>
iti śrīmālinīvijayottare tantre dehamārgādhikāraḥ ṣaṣṭhaḥ samāptaḥ<BR>
<BR>
<BR>
mudrādhikāraḥ saptamaḥ<BR>
<BR>
7.1ab: athātaḥ saṃpravakṣyāmi mudrākhyāḥ śivaśaktayaḥ<BR>
7.1cd: yābhiḥ saṃrakṣito mantrī mantrasiddhim avāpnuyāt<BR>
7.2ab: triśūlaṃ ca tathā padmaṃ śaktiś cakraṃ savajrakam<BR>
7.2cd: daṇḍadaṃṣṭre mahāpretā mahāmudrā khageśvarī<BR>
7.3ab: mahodayā karālā ca khaṭvāṅgaṃ sakapālakam<BR>
7.3cd: halaṃ pāśāṅkuśā ghaṇṭā mudgaras triśikho 'paraḥ<BR>
7.4ab: āvāhasthāpanīrodhā dravyadā natir eva ca<BR>
7.4cd: amṛtā yogamudreti vijñeyā vīravandite<BR>
7.5ab: tarjanīmadhyamānāmā dakṣiṇasya prasāritāḥ<BR>
7.5cd: kaṇiṣṭhāṅguṣṭhakākrāntās triśūlaṃ parikīrtitam<BR>
7.6ab: padmākārau karau kṛtvā padmamudrāṃ pradarśayet<BR>
7.6cd: saṃmukhau prasṛtau kṛtvā karāv antaritāṅgulī<BR>
7.7ab: prasṛte madhyame lagne kaumāryāḥ śaktir iṣyate<BR>
7.7cd: uttānavāmamuṣṭes tu dakṣa[6]<BR>
7.8ab: [4] kṣipen muṣṭiṃ cakraṃ nārāyaṇīpriyam<BR>
7.8cd: uttānavāmakasyordhvaṃ nyased dakṣam adhomukham<BR>
7.9ab: kaniṣṭhāṅguṣṭhakau śliṣṭau śeṣāḥ syur maṇibandhagā<BR>
7.9cd: vajramudreti vikhyātā aindrīsaṃtoṣakārikā<BR>
7.10ab: ūrdhvaprasārito muṣṭir dakṣiṇo 'ṅguṣṭhagarbhagaḥ<BR>
7.10cd: daṇḍamudreti vikhyātā vaivasvatakulapriyā<BR>
7.11ab: vāmato vaktragāṃ kuryād vāmamuṣṭeḥ kaniṣṭhikām<BR>
7.11cd: daṃṣṭreyaṃ kīrtitā devi cāmuṇḍākulanandinī<BR>
7.12ab: vāmajānugataṃ pādaṃ but hastau pṛṣṭhapralambinau<BR>
7.12cd: vikṛte locane grīvā bhagnā jihvā prasāritā<BR>
7.13ab: sarvayogigaṇasyeṣṭā pretā yogīśvarī matā<BR>
7.13cd: hastāv adhomukhau padbhyāṃ hṛdayāntaṃ nayed budhaḥ<BR>
7.14ab: tiryag mukhāntam upari saṃmukhāv ūrdhvagau nayet<BR>
7.14cd: mahāmudreti vikhyātā dehaśodhanakarmaṇi<BR>
7.15ab: sarvakarmakarī caiṣā yogināṃ yogasiddhaye<BR>
7.15cd: baddhvā padmāsanaṃ yogī nābhāv akṣeśvaraṃ nyaset<BR>
7.16ab: daṇḍākāraṃ tu taṃ tāvan nayed yāvat kakhatrayam<BR>
7.16cd: nigṛhya tatra tat tūrṇaṃ prerayet khatrayeṇa tu<BR>
7.17ab: etāṃ baddhvā mahāvīraḥ khe gatiṃ pratipadyate<BR>
7.17cd: adhomukhasya dakṣasya vāmam uttānam ūrdhvataḥ<BR>
7.18ab: anāmāmadhyame tasya vāmāṅguṣṭhena pīḍayet<BR>
7.18cd: tarjanyā tatkaniṣṭhāṃ ca tarjanīṃ ca kaniṣṭhayā<BR>
7.19ab: madhyamānāmikābhyāṃ ca tadaṅguṣṭhaṃ nipīḍayet<BR>
7.19cd: mudrā mahodayākhyeyaṃ mahodayakarī nṛṇām<BR>
7.20ab: anāmikākaniṣṭhābhyāṃ sṛkviṇyau pravidārayet<BR>
7.20cd: jihvāṃ ca lālayen mantrī hāhākāraṃ ca kārayet<BR>
7.21ab: kruddhadṛṣṭiḥ karāleyaṃ mudrā duṣṭabhayaṅkarī<BR>
7.21cd: vāmaskandhagato vāma muṣṭir ucchritatarjanī<BR>
7.22ab: khaṭvāṅgākhyā smṛtā mudrā kapālam adhunā śṛṇu<BR>
7.22cd: nimnaṃ pāṇitalaṃ dakṣam īṣat saṃkucitāṅguli<BR>
7.23ab: kapālam iti vijñeyam adhunā halam ucyate<BR>
7.23cd: muṣṭibaddhasya dakṣasya tarjanī vāmamuṣṭinā<BR>
7.24ab: vakratarjaninā grastā halamudreti kīrtitā<BR>
7.24cd: muṣṭyā pṛṣṭhagayor dakṣa vāmayos tarjanīdvayam<BR>
7.25ab: vāmāṅguṣṭhāgrasaṃlagnaṃ pāśaḥ prasṛtakuñcitaḥ<BR>
7.25cd: hale muṣṭir yathā vāmo dakṣahīnas tathāṅkuśaḥ<BR>
7.26ab: adhomukhasthite vāme dakṣiṇāṃ tarjanīṃ budhaḥ<BR>
7.26cd: cālayen madhyadeśasthāṃ ghaṇṭāmudrā priyā matā<BR>
7.27ab: karāv ūrdhvamukhau kāryāv anyonyāntaritāṅgulī<BR>
7.27cd: anāme madhyapṛṣṭhasthe tarjanyau mūlaparvage<BR>
7.28ab: madhyame dve yute kārye kaniṣṭhe puruṣāvadhi<BR>
7.28cd: tarjanyau madhyapārśvasthe virale parikalpite<BR>
7.29ab: mudgaras triśikho hy eṣa kṣaṇād āveśakārakaḥ<BR>
7.29cd: karābhyām añjaliṃ kṛtvā anāmāmūlaparvagau<BR>
7.30ab: aṅguṣṭhau kalpayed vidvān mantrāvāhanakarmaṇi<BR>
7.30cd: muṣṭī dvāv unnatāṅguṣṭhau sthāpanī parikīrtitā<BR>
7.31ab: dvāv eva garbhagāṅguṣṭhau vijñeyā saṃnirodhinī<BR>
7.31cd: dravyadā tu samākhyātā [4]tra saṃmukhī<BR>
7.32ab: hṛdaye saṃmukhau hastau saṃlagnau prasṛtāṅgulī<BR>
7.32cd: namaskṛtir iyaṃ mudrā mantravandanakarmaṇi<BR>
7.33ab: anyonyāntaritāḥ sarvāḥ karayor aṅgulīḥ sthitāḥ<BR>
7.33cd: kaniṣṭhāṃ dakṣiṇāṃ vāme 'nāmikāgre niyojayet<BR>
7.34ab: dakṣiṇe ca tathā vāmaṃ tarjanīmadhyame tathā<BR>
7.34cd: aṅguṣṭhau madhyamūlasthau mudreyam amṛtaprabhā<BR>
7.35ab: dakṣiṇaṃ nābhimūle tu vāmasyopari saṃsthitam<BR>
7.35cd: tarjanyaṅguṣṭhakau lagnau ucchritau yogakarmaṇi<BR>
7.36ab: evaṃ mudrāgaṇaṃ mantrī badhnīyad dhṛdaye budhaḥ<BR>
7.36cd: sarvāsāṃ vācakāś cāsāṃ oṃ hrīṃ nāma tato namaḥ<BR>
<BR>
iti śrīmālinīvijayottare tantre mudrādhikāro saptamaḥ samāptaḥ<BR>
<BR>
<BR>
8.1ab: athātaḥ saṃpravakṣyāmi yajanaṃ sarvakāmadam<BR>
8.1cd: yasya darśanamātreṇa yoginīsaṃmato bhavet<BR>
8.2ab: tatrādau yāgasadanaṃ śubhe kṣetre manoramam<BR>
8.2cd: kārayed agnikuṇḍena vartulena samanvitam<BR>
8.3ab: pañcaviṃśatiparveṇa samantād ardhanābhinā<BR>
8.3cd: turyāṃśamekhalenāpi parvauṣṭhena suśobhinā<BR>
8.4ab: tataḥ snātvā jitadvandvo bhāvasnānena mantravit<BR>
8.4cd: tac ca ṣaḍvidham uddiṣṭaṃ bhasmasnānādyanukramāt<BR>
8.5ab: bhasmasnānaṃ mahāstreṇa bhasma saptābhimantritam<BR>
8.5cd: malasnānāya saṃhārakrameṇoddhūlayet tanum<BR>
8.6ab: vidyāṅgaiḥ pañcabhiḥ paścāc chiraḥ prabhṛti guṇṭhayet<BR>
8.6cd: abhiṣekaṃ tu kurvīta mūlenaiva ṣaḍaṅginā<BR>
8.7ab: tato 'vāsāḥ suvāsā ca hastau pādau ca dhāvayet<BR>
8.7cd: ācamya mārjanaṃ kuryād vidyayā bhūrivarṇayā<BR>
8.8ab: nyāsaṃ kṛtvā tu sāmānyām aghamarṣaṃ dvitīyayā<BR>
8.8cd: upasthānaṃ ca mālinyā japec caikākṣarāṃ parām<BR>
8.9ab: jalasnāne 'pi cāstreṇa mṛdaṃ saptābhimantritam<BR>
8.9cd: pūrvavat tanum ālabhya malasnānaṃ samācaret<BR>
8.10ab: vidhisnānādikaṃ cātra pūrvavat kiṃ tu vāriṇā<BR>
8.10cd: sādhāraṇavidhisnāto vidyātritayamantritam<BR>
8.11ab: toyaṃ vinikṣipen mūrdhni mantrasnānāya mantravit<BR>
8.11cd: rajasā godhutenaiva vāyavyaṃ snānam ācaret<BR>
8.12ab: mahāstram uccaran gacched dhyānayuk padasaptakam<BR>
8.12cd: tad eva punar āgacched anusmṛtya parāparām<BR>
8.13ab: varṣātapasamāyogād divyo .apy evaṃvidho mataḥ<BR>
8.13cd: kiṃ tu tatra parāṃ mantrī sravantīm amṛtaṃ smaret<BR>
8.14ab: astreṇāṅguṣṭhamūlāt tu vahnim utthāpya nirdahet<BR>
8.14cd: svatanuṃ plāvayet paścāt parayaivāmṛtena tu<BR>
8.15ab: sūryādau mantram ādāya gacched astram anusmaran<BR>
8.15cd: yāgaveśmāstrasaṃśuddhaṃ viśec chucir anākulaḥ<BR>
8.16ab: tatra dvārapatīn pūjya mahāstreṇābhimantritam<BR>
8.16cd: puṣpaṃ vinikṣiped dhyātvā jvaladvighnapraśāntaye<BR>
8.17ab: daśasv api tato 'streṇa dikṣu saṃkalpya rakṣaṇaṃ<BR>
8.17cd: praviśed yāgasadanaṃ vahnivad vahnisaṃyutam<BR>
8.18ab: pūrvāsyaḥ saumyavaktro vā viśeṣanyāsam ārabhet<BR>
8.18cd: tatrādāv astramantreṇa kālānalasamatviṣā<BR>
8.19ab: aṅguṣṭhāgrāt tanuṃ dagdhāṃ sabāhyābhyantarāṃ smaret<BR>
8.19cd: vikīryamāṇaṃ tadbhasma dhyātvā kavacavāyunā<BR>
8.20ab: śivabindusamākāram ātmānam anucintayet<BR>
8.20cd: tato 'sya yojayec chaktiṃ so 'ham ity aparājitaḥ<BR>
8.21ab: vidyāmūrtiṃ tato dadhyān mantreṇānena śāṅkari<BR>
8.21cd: daṇḍākrāntaṃ mahāprāṇaṃ daṇḍārūḍhaṃ sanābhikam<BR>
8.22ab: nitambaṃ tadadhastāc ca vāmastanam adhaḥ punaḥ<BR>
8.22cd: kaṇṭhaṃ ca vāmaśikharaṃ vāmamudrāvibhūṣitam<BR>
8.23ab: bindvardhacandrakhaṃ nādaśaktibinduvibhūṣitam<BR>
8.23cd: eṣa piṇḍakaro devi navātmaka iti śrutaḥ<BR>
8.24ab: sarvasiddhikaraś cāyaṃ sarahasyam udāhṛtaḥ<BR>
8.24cd: eṣa tryarṇojjhito .adhastād dīrghaiḥ ṣaḍbhiḥ svarair yutaḥ<BR>
8.25ab: ṣaḍaṅgāni hṛdādīni jātibhedena kalpayet<BR>
8.25cd: kṣayaravalabījaiś ca dīptair binduvibhūṣitaiḥ<BR>
8.26ab: vaktrāṇi kalpayet pūrvam ūrdhvavaktrāditaḥ kramāt<BR>
8.26cd: pratyaṅgavidhisiddhyarthaṃ lalāṭādiṣv atho nyaset<BR>
8.27ab: a lalāṭe dvitīyaṃ ca vaktre saṃparikalpayet<BR>
8.27cd: i ī netradvaye dattvā u ū karṇadvaye nyaset<BR>
8.28ab: ṛ .R nāsāpuṭe tadvad ḷ .L gaṇḍadvaye tathā<BR>
8.28cd: e ai adhordhvadanteṣu o-aukārau tathoṣṭhayoḥ<BR>
8.29ab: aṃ śikhāyāṃ visargeṇa jihvāṃ saṃparikalpayet<BR>
8.29cd: dakṣiṇaskandhadordaṇḍa karāṅgulinakheṣu ca<BR>
8.30ab: kavargaṃ vinyased vāme tadvac cādyam anukramāt<BR>
8.30cd: ṭatādyau pūrvavad vargau nitamborvādiṣu nyaset<BR>
8.31ab: pādyaṃ pārśvadvaye pṛṣṭhe jaṭhare hṛdy anukramāt<BR>
8.31cd: tvagraktamāṃsasūtreṣu yavargaṃ parikalpayet<BR>
8.32ab: śādyam asthivasāśukraprāṇakopeṣu pañcakam<BR>
8.32cd: mūrtyaṅgāni tato dattvā śivam āvāhayed budhaḥ<BR>
8.33ab: prāṇopari nyasen nābhiṃ tadūrdhve dakṣiṇāṅgulim<BR>
8.33cd: vāmakarṇaprameyotaḥ sarvasiddhipradaḥ śivaḥ<BR>
8.34ab: sadbhāvaḥ paramo hy eṣaḥ bhairavasya mahātmanaḥ<BR>
8.34cd: aṅgāny anena kāryāṇi pūrvavat svarabhedataḥ<BR>
8.35ab: mūrtiḥ sṛṣṭis tritattvaṃ ca aṣṭau mūrtyaṅgasaṃyutāḥ<BR>
8.35cd: śivaḥ sāṅgaś ca ṣoḍhaiva nyāsaḥ saṃparikīrtitaḥ<BR>
8.36ab: asyopari tataḥ śāktaṃ kuryān nyāsaṃ yathā śṛṇu<BR>
8.36cd: mūrtau parāparāṃ nyasya tadvaktrāṇi ca mālinīm<BR>
8.37ab: parāditritayaṃ paścāc chikhāhṛtpādagaṃ nyaset<BR>
8.37cd: kavaktrakaṇṭhahṛnnābhiguhyorūpādagaṃ kramāt<BR>
8.38ab: aghoryādyaṣṭakaṃ nyasya vidyāṅgāni tu pūrvavat<BR>
8.38cd: tatas tv āvāhayec chaktiṃ sarvayoginamaskṛtām<BR>
8.39ab: jīvaḥ prāṇapuṭāntasthaḥ kālānalasamadyutiḥ<BR>
8.39cd: atidīptas tu vāmāṅghribhūṣito mūrdhni bindunā<BR>
8.40ab: dakṣajānuyutaś cāyaṃ sarvamātṛgaṇānvitaḥ<BR>
8.40cd: anena prīṇitāḥ sarvā dadate vāñchitaṃ phalam<BR>
8.41ab: sadbhāvaḥ paramo hy eṣa mātṛṇāṃ paripaṭhyate<BR>
8.41cd: tasmād enāṃ japen mantrī ya icchet siddhim uttamām<BR>
8.42ab: rudraśaktisamāveśo nityam atra pratiṣṭhitaḥ<BR>
8.42cd: yasmād eṣā parāśaktir bhedenānena kīrtitā<BR>
8.43ab: yāvatyaḥ siddhayas tantre sarvāḥ syur anayā kṛtāḥ<BR>
8.43cd: aṅgāni kalpayed asyāḥ pūrvavat svarabhedataḥ<BR>
8.44ab: mūrtiḥ savaktrā śaktiś ca vidyātritaya eva ca<BR>
8.44cd: aghoryādyaṣṭakaṃ ceti tathā vidyāṅgapañcakam<BR>
8.45ab: sāṅgāś caiva parā śaktir nyāsaḥ prokto .atha ṣaḍvidhaḥ<BR>
8.45cd: yāmalo 'yam ato nyāsaḥ sarvasiddhiprasiddhaye<BR>
8.46ab: vāmo vāyaṃ vidhiḥ kāryo muktimārgāvalambibhiḥ<BR>
8.46cd: varṇamantravibhedena pṛthag vā tatphalārthibhiḥ<BR>
8.47ab: yāvantaḥ kīrtitā bhedaiḥ śaṃbhuśaktyaṇuvācakāḥ<BR>
8.47cd: tāvatsv apy evam evāyaṃ nyāsaḥ pañcavidho mataḥ<BR>
8.48ab: kiṃ tu bāhyas tu yo yatra sa tatrāṅgasamanvitaḥ<BR>
8.48cd: ṣaṣṭhaḥ syād iti sarvatra ṣoḍhaivāyam udāhṛtaḥ<BR>
8.49ab: svānuṣṭhānāvirodhena bhāvābhāvavikalpanaiḥ<BR>
8.49cd: yāgadravyāṇi sarvāṇi kāryāṇi vidhivad budhaiḥ<BR>
8.50ab: tato 'rghapātram ādāya bhāvābhāvavikalpitam<BR>
8.50cd: tataś cāstrāgnisaṃdagdhaṃ śaktyambuplāvitaṃ śuci<BR>
8.51ab: kartavyā yasya saṃśuddhir anyasyāpy atra vastunaḥ<BR>
8.51cd: tasyānenaiva mārgeṇa prakartavyā vijānatā<BR>
8.52ab: na cāsaṃśodhitaṃ vastu kiñcid apy atra kalpayet<BR>
8.52cd: tena śuddhaṃ tu sarvaṃ yad aśuddham api tac chuci<BR>
8.53ab: tad ambunā samāpūrya ṣaḍbhir aṅgaiḥ samarpya ca<BR>
8.53cd: amṛtīkṛtya sarvāṇi tena dravyāṇi śodhayet<BR>
8.54ab: ātmānaṃ pūjayitvā tu kuryād antaḥkṛtiṃ yathā<BR>
8.54cd: tathā te kathayiṣyāmi sarvayogigaṇārcite<BR>
8.55ab: ādāvauāv ādhāraśaktiṃ tu nābhyadhaś caturaṅgulām<BR>
8.55cd: dharāṃ surodaṃ potaṃ ca kandaś ceti catuṣṭayam<BR>
8.56ab: ekaikāṅgulam etat syāc chūlasyāmalasārakam<BR>
8.56cd: tato nālam anantākhyaṃ daṇḍam asya prakalpayet<BR>
8.57ab: lambikāvadhitaś cātra śūlordhvaṃ granthir iṣyate<BR>
8.57cd: abhittvainaṃ mahādevi pāśajālamahārṇavam<BR>
8.58ab: na sa yogam avāpnoti śivena saha mānavaḥ<BR>
8.58cd: dharmaṃ jñānaṃ ca vairāgyam aiśvaryaṃ ca catuṣṭayam<BR>
8.59ab: koṇeṣu cintayen mantrī āgneyādiṣv anukramāt<BR>
8.59cd: gātrakāṇāṃ catuṣkaṃ ca dikṣu pūrvādiṣu smaret<BR>
8.60ab: granther ūrdhvaṃ triśūlādho bhavitavyā catuṣkikā<BR>
8.60cd: vidyātattvaṃ tad evāhuś chadanatrayasaṃyutam<BR>
8.61ab: kakhalambikayor madhye tat tattvam anucintayet<BR>
8.61cd: padmākṛti kakhatattvam aiśvaraṃ cintayed budhaḥ<BR>
8.62ab: karṇikākesaropetaṃ sabījaṃ vikasat sitam<BR>
8.62cd: pūrvapatrāditaḥ paścād vāmādinavakaṃ nyaset<BR>
8.63ab: vāmā jyeṣṭhā ca raudrī ca kālī ceti tathā parā<BR>
8.63cd: kalavikaraṇī caiva balavikaraṇī tathā<BR>
8.64ab: balapramathanī cānyā sarvabhūtadamany api<BR>
8.64cd: manonmanī ca madhye 'pi bhānumārgeṇa vinyaset<BR>
8.65ab: vibhvādinavakaṃ cānyad vilomāt parikalpayet<BR>
8.65cd: vibhur jñānī kriyā cecchā vāgīśī jvālinī tathā<BR>
8.66ab: vāmā jyeṣṭhā ca raudrī ca sarvāḥ kālānalaprabhāḥ<BR>
8.66cd: brahmaviṣṇuharāḥ pūrvaṃ ye śāktāḥ pratipāditāḥ<BR>
8.67ab: dalakesaramadhyasthā maṇḍalānāṃ ta īśvarāḥ<BR>
8.67cd: dhvani [?] cārkenduvahnīnāṃ saṃjñeyā paribhāvayet<BR>
8.68ab: īśvaraṃ ca mahāpretaṃ prahasantaṃ sacetanam<BR>
8.68cd: kālāgnikoṭivapuṣam ity evaṃ sarvam āsanam<BR>
8.69ab: tasya nābhyutthitaṃ śaktiśūlaśṛṅgatrayaṃ smaret<BR>
8.69cd: kakhatrayeṇa niryātaṃ dvādaśāntāvasānakam<BR>
8.70ab: cintayet tasya śṛṅgeṣu śāktaṃ padmatrayaṃ tataḥ<BR>
8.70cd: sarvādhiṣṭhāyakaṃ śuklamām ity etat paramāsanam<BR>
8.71ab: tatropari tato mūrtiṃ vidyākhyām anucintayet<BR>
8.71cd: ātmākhyāṃ ca tatas tasyāṃ pūrvanyāsaṃ śivātmakam<BR>
8.72ab: tato madhye parāṃ śaktiṃ dakṣiṇottarayor dvayam<BR>
8.72cd: parāparāṃ svarūpeṇa raktavarṇāṃ mahābalām<BR>
8.73ab: icchārūpadharāṃ dhyātvā kiṃ cid ugrāṃ na bhīṣaṇām<BR>
8.73cd: aparāṃ vāmaśṛṅge tu bhīṣaṇāṃ kṛṣṇapiṅgalām<BR>
8.74ab: icchārūpadharāṃ devīṃ praṇatārtivināśinīm<BR>
8.74cd: parāṃ cāpyāyanīṃ devīṃ candrakoṭyayutaprabhām<BR>
8.75ab: ṣaḍvidhe 'pi kṛte śākte mūrtyādāv api cintayet<BR>
8.75cd: vidyāṅgapañcakaṃ paścād āgneyyādiṣu vinyaset<BR>
8.76ab: agnīśarakṣovāyūnāṃ dakṣiṇe ca yathākrama<BR>
8.76cd: śaktyaṅgāni śivāṅgāni tathaiva vidhinā smaret<BR>
8.77ab: kiṃ tu śakrādidikṣv astramantraṃ madhye ca locanam<BR>
8.77cd: aghorādyaṣṭakaṃ dhyāyed aghoryādyaṣṭakānvitam<BR>
8.78ab: sarvāsām āvṛtatvena lokapālāṃś ca bāhyataḥ<BR>
8.78cd: sāstrān svamantraiḥ saṃcintya japaṃ paścāt samārabhet<BR>
8.79ab: svarūpe tallayo bhūtvā ekaikāṃ daśadhā smaret<BR>
8.79cd: jvalatpāvakasaṃkāśāṃ dhyātvā svāhāntam uccaret<BR>
8.80ab: sakṛd ekaikaśo mantrī homakarmaprasiddhaye<BR>
8.80cd: ity eva mānaso yāgaḥ kathitaḥ sāmudāyikaḥ<BR>
8.81ab: etat triśūlam uddiṣṭam ekadaṇḍaṃ triśaktikam<BR>
8.81cd: ittham etad avijñāya śaktiśūlaṃ varānane<BR>
8.82ab: baddhvāpi khecarīṃ mudrāṃ notpatayaty avanītalāt<BR>
8.82cd: ity etac chāmbhavaṃ proktam aṣṭāntaṃ śāktam iṣyate<BR>
8.83ab: turyāntam āṇavaṃ vidyād iti śūlatrayaṃ matam<BR>
8.83cd: pṛthag yāgavidhānena śakticakraṃ vicintayet<BR>
8.84ab: tenāpi khecarīṃ baddhvā tyajaty evaṃ mahītalam<BR>
8.84cd: tato 'bhimantrya dhānyāni mahāstreṇa trisaptadhā<BR>
8.85ab: nikṣiped dikṣu sarvāsu jvalatpāvakavat smaret<BR>
8.85cd: nirvighnaṃ tad gṛhaṃ dhyātvā saṃhṛtyeśadiśaṃ nayet<BR>
8.86ab: pañcagavyaṃ tataḥ kuryād vadanaiḥ pañcabhir budhaḥ<BR>
8.86cd: gomūtraṃ gomayaṃ caiva kṣīraṃ dadhi ghṛtaṃ tathā<BR>
8.87ab: mantrayed ūrdhvaparyantaiḥ ṣaḍaṅgena kuśodakam<BR>
8.87cd: mudre dravyāmṛtaṃ baddhvā tattvaṃ tasya vicintayet<BR>
8.88ab: tena saṃprokṣayed bhūmiṃ svalpenānyannidhāpayet<BR>
8.88cd: vāstuyāgaṃ tataḥ kuryān mālinyuccārayogataḥ<BR>
8.89ab: puṣpair añjalim āpūrya phakārādi samuccaret<BR>
8.89cd: dhyātvā śaktyantam adhvānaṃ nakārānte vinikṣipet<BR>
8.90ab: gandhadhūpādikaṃ dattvā gaṇeśānaṃ prapūjayet<BR>
8.90cd: ṣaḍuttham āsanaṃ nyasya praṇavena tatopari<BR>
8.91ab: gām ity anena vighneśaṃ gandhapuṣpādibhir yajet<BR>
8.91cd: asyāṅgāni gakāreṇa ṣaḍdīrghasvarayogataḥ<BR>
8.92ab: trinetraṃ muditaṃ dhyātvā gajāsyaṃ vāmanākṛtim<BR>
8.92cd: visarjya siddhikāmas tu mahāstram anupūjayet<BR>
8.93ab: dattvānantaṃ tathā dharmaṃ jñānaṃ vairāgyam eva ca<BR>
8.93cd: aiśvaryaṃ karṇikāṃ ceti ṣaḍuttham idam āsanam<BR>
8.94ab: asyopari nyased dhyātvā khaḍgakheṭakadhāriṇam<BR>
8.94cd: vikarālaṃ mahādaṃṣṭraṃ mahograṃ bhrūkuṭīmukham<BR>
8.95ab: svāṅgaṣaṭkasamopetaṃ diṅmātṛparivāritam<BR>
8.95cd: svārṇair evāṅgaṣaṭkaṃ tu phaṭkāraparidīpitam<BR>
8.96ab: tadrūpam eva saṃcintya tato mātraṣṭakaṃ yajet<BR>
8.96cd: indrāṇīṃ pūrvapatre tu savajrāṃ yugapat smaret<BR>
8.97ab: āgneyiṃ śaktihastāṃ tu yāmyāṃ daṇḍakarāṃ tataḥ<BR>
8.97cd: nairṛtīṃ varuṇānīṃ ca vāyavīṃ ca vicakṣaṇaḥ<BR>
8.98ab: khaḍgapāśadhvajair yuktāṃ cintayed yugapat priye<BR>
8.98cd: kauverīṃ mudgarakarām īśānīṃ śūlasaṃyutām<BR>
8.99ab: gandhapuṣpādibhiḥ pūjya svatantre homam ācaret<BR>
8.99cd: ādau ca kalaśaṃ kuryāt sahasrādhikamantritam<BR>
8.100ab: sahasraṃ homayet tatra tato japtvā visarjayet<BR>
8.100cd: śatam aṣṭottaraṃ pūrṇaṃ paścād yajanam ārabhet<BR>
8.101ab: tatrādau kumbham ādāya hemādimayam avraṇam<BR>
8.101cd: sarvamantrauṣadhīgarbhaṃ gandhāmbuparipūritam<BR>
8.102ab: cūtapallavavaktraṃ ca sraksūtrasitakaṇṭhakam<BR>
8.102cd: rakṣoghnatilakākrāntaṃ sitavastrayugāvṛtam<BR>
8.103ab: śatāṣṭottarasaṃjaptaṃ mūlamantraprapūjitam<BR>
8.103cd: vārdhāny api tathābhūtā kiṃ tu sāstreṇa pūjitā<BR>
8.104ab: vikirair āsanaṃ dattvā pūrvoktaṃ tu vicakṣaṇaḥ<BR>
8.104cd: indrādīn pūjayet paścāt svadikṣu proktasasvaraiḥ<BR>
8.105ab: avicchinnāṃ tato dhārāṃ vārdhānyā pratipādayet<BR>
8.105cd: bhrāmayet kalaśaṃ paścād brūyal lokeśvarān idam<BR>
8.106ab: bho bhoḥ śakra tvayā svasyāṃ diśi vighnapraśāntaye<BR>
8.106cd: sāvadhānena karmāntaṃ bhavitavyaṃ śivājñayā<BR>
8.107ab: nītvā tatrāsane pūrvaṃ mūrtibhūtaṃ ghaṭaṃ nyaset<BR>
8.107cd: tasya dakṣiṇadigbhāge vārdhānīṃ viniveśayet<BR>
8.108ab: ātmamūrtyādipūjyāntaṃ kumbhe vinyasya mantravit<BR>
8.108cd: gandhapuṣpādibhiḥ pūjya vārdhānyāṃ pūjayed imam<BR>
8.109ab: gandhair maṇḍalakaṃ kṛtvā brahmasthāne vicakṣanaḥ<BR>
8.109cd: tatra saṃpūjayet ṣaṭkaṃ trikaṃ vāpy ekam eva vā<BR>
8.110ab: kuṇḍasyollekhanaṃ lekhaḥ kuṭṭanaṃ copalepanam<BR>
8.110cd: catuṣpathākṣavāṭaṃ ca vajrasaṃsthāpanaṃ tathā<BR>
8.111ab: kuśāstaraṇaparidhiviṣṭarāṇāṃ ca kalpanam<BR>
8.111cd: sarvam astreṇa kūrvīta vidyām oṃ hrīm iti nyaset<BR>
8.112ab: śivam om iti vinyasya saṃpūjya dvitayaṃ punaḥ<BR>
8.112cd: tāmrapātre śarāve vā ānayej jātavedasam<BR>
8.113ab: śivaśukram iti dhyātvā vidyāyonau vinikṣipet<BR>
8.113cd: tatas tv āhūtayaḥ pañca vidyāṅgair eva homayet<BR>
8.114ab: jananādi tataḥ karma sarvam evaṃkṛte kṛtam<BR>
8.114cd: parāparām anusmṛtya dadyāt pūrṇāhutiṃ punaḥ<BR>
8.115ab: saṃpūjya mātaraṃ vahneḥ pitaraṃ ca visarjayet<BR>
8.115cd: carvādisādhanāyāgniṃ samuddhṛtya tataḥ punaḥ<BR>
8.116ab: jvalitasyāthavā vahneś citiṃ vāmena vāyunā<BR>
8.116cd: ākṛṣya hṛdi saṃkumbhya dakṣiṇena punaḥ kṣipet<BR>
8.117ab: pūrṇāṃ ca pūrvavad dadyāc chivāgner aparo vidhiḥ<BR>
8.117cd: śivarūpaṃ tam ālokya tasyātmāntaḥkṛtiḥ kramāt<BR>
8.118ab: kuryād antaḥkṛtiṃ mantrī tato homaṃ samārabhet<BR>
8.118cd: mūlaṃ śatena saṃtarpya tadaṅgāni ṣaḍaṅgataḥ<BR>
8.119ab: śeṣāṇāṃ mantrajātīnāṃ daśāṃśenaiva tarpaṇam<BR>
8.119cd: tataḥ praveśayec chiṣyāñ śucīn snātānupoṣitān<BR>
8.120ab: praṇamya devadeveśaṃ catuṣṭayagataṃ kramāt<BR>
8.120cd: pañcagavyaṃ caruṃ dadyād dantadhāvanam eva ca<BR>
8.121ab: hṛdayena caroḥ siddhir yājñikaiḥ kṣīrataṇḍulaiḥ<BR>
8.121cd: saṃpātaṃ saptabhir mantrais tataḥ ṣaḍbhāgabhājitam<BR>
8.122ab: śivāgniguruśiṣyāṇāṃ vārdhānīkumbhayoḥ samam<BR>
8.122cd: dantakāṣṭhaṃ tato dadyāt kṣīravṛkṣasamudbhavam<BR>
8.123ab: tasya pātaḥ śubhaḥ prācīsaumyaiśāpy ordhvadiggataḥ<BR>
8.123cd: aśubho 'nyatra tatrāpi homo 'ṣṭaśatiko bhavet<BR>
8.124ab: bahiḥkarma tataḥ kuryād dikṣu sarvāsu daiśikaḥ<BR>
8.124cd: oṃ kṣaḥ kṣaḥ sarvabhūtebhyaḥ svāheti manunāmunā<BR>
8.125ab: samācamya kṛtanyāsaḥ samabhyarcya ca śaṅkaram<BR>
8.125cd: [lacuna] gṛhe śuciḥ<BR>
8.126ab: nyāsaṃ kṛtvā tu śiṣyāṇām ātmanaś ca viśeṣataḥ<BR>
8.126cd: prabhāte nityakarmādi kṛtvā svapnaṃ vicārayet<BR>
8.127ab: śubhaṃ prakāśayet teṣāṃ aśubhe homam ācaret<BR>
8.127cd: tataḥ puṣpaphalādīnāṃ suveśābharaṇāḥ striyaḥ<BR>
8.128ab: āpaduttaraṇaṃ caiva śubhadeśāvarohaṇam<BR>
8.128cd: madyapānaṃ śiraśchedam āmamāṃsasya bhakṣaṇam<BR>
8.129ab: devatādarśanaṃ sākṣāt tathā viṣṭānulepanam<BR>
8.129cd: evaṃvidhaṃ śubhaṃ dṛṣṭvā siddhiṃ prāpnoty abhīpsitām<BR>
8.130ab: etad evānyathābhūtaṃ duḥsvapna iti kīrtyate<BR>
8.130cd: pakvamāṃsāśanābhyaṅgagartādipatanādikam<BR>
8.131ab: tantroktāṃ niṣkṛtiṃ kṛtvā dvijatvāpādanaṃ tataḥ<BR>
8.131cd: devāgnigurudevīnāṃ pūjāṃ kṛtvā sadā budhaḥ<BR>
8.132ab: eteṣām anivedyaiva na kiṃ cid api bhakṣayet<BR>
8.132cd: devadravyaṃ gurudravyaṃ caṇḍīdravyaṃ ca varjayet<BR>
8.133ab: niṣphalaṃ naiva ceṣṭeta muhūrtam api mantravit<BR>
8.133cd: yogābhyāsarato bhūyān mantrābhyāsarato 'pi vā<BR>
8.134ab: ity evam ādisamayāñ śrāvayitvā visarjayet<BR>
8.134cd: devadevaṃ tataḥ snānaṃ śiṣyāṇām ātmano 'pi vā<BR>
8.135ab: kārayec chivakumbhena sarvaduṣkṛtahāriṇā<BR>
8.135cd: ity etat sāmayaṃ karma samāsāt parikīrtitam<BR>
<BR>
 iti śrīmālinīvijayottare samayādhikāro 'ṣṭamaḥ sargaḥ<BR>
<BR>
 kriyādikṣādhikāro navamaḥ<BR>
<BR>
9.1ab: athaiṣāṃ samayasthānāṃ kuryād dīkṣāṃ yada guruḥ<BR>
9.1cd: tadādhivāsanaṃ kṛtvā [lacuna]<BR>
9.2ab: sa ca pūrvaṃ diśaṃ samyak sūtram āsphālayet tataḥ<BR>
9.2cd: tanmadhyāt pūrvavāruṇyā vaṅkayeta samāntaram<BR>
9.3ab: pūrvāparasamāsena sūtreṇottaradakṣiṇam<BR>
9.3cd: aṅkayed aparād aṅkād pūrvād api tathaiva te<BR>
9.4ab: matsyamadhye kṣipet sūtram āyataṃ dakṣiṇottare<BR>
9.4cd: matakṣetrārdhamānena madhyād dikṣv aṅkayet samam<BR>
9.5ab: tadvad diksthāc ca koṇeṣu anulomavilomataḥ<BR>
9.5cd: pātayet teṣu sūtrāṇi caturaśraprasiddhaye<BR>
9.6ab: vedāśrite hi haste prāk pūrvam ardhaṃ vibhājayet<BR>
9.6cd: hastārdhaṃ sarvatas tyaktvā pūrvodagyāmadiggatam<BR>
9.7ab: guṇāṅgulasamair bhāgaiḥ śeṣam asya vibhājayet<BR>
9.7cd: tryaṅgulaiḥ koṣṭakair ūrdhvais tiryak cāṣṭadvidhātmakaiḥ<BR>
9.8ab: dvau dvau bhāgau parityajya punar dakṣiṇasaumyagau<BR>
9.8cd: brahmaṇaḥ pārśvayor jīvāc caturthāt pūrvatas tathā<BR>
9.9ab: bhāgārdhabhāgamānaṃ tu khaṇḍacandradvayaṃ dvayam<BR>
9.9cd: tayor antas tṛtīye tu dakṣiṇottarapārśvayoḥ<BR>
9.10ab: jīve khaṇḍenduyugalaṃ kuryād antarbhramād budhaḥ<BR>
9.10cd: tayor aparamarmasthaṃ khaṇḍendudvayakoṭigam<BR>
9.11ab: bahir mukhabhramaṃ kuryāt khaṇḍacandradvayaṃ dvayam<BR>
9.11cd: tadvad brahmaṇi kurvīta bhāgabhāgārdhasaṃmitam<BR>
9.12ab: tato dvitīyabhāgānte brahmaṇaḥ pārśvayor dvayoḥ<BR>
9.12cd: dve rekhe pūrvage neye bhāgatryaṃśaśame budhaiḥ<BR>
9.13ab: ekārdhendūrdhvakoṭisthaṃ brahmasūtrāgrasaṃgataṃ<BR>
9.13cd: sūtradvayaṃ prakurvīta madhyaśṛṅgaprasiddhaye<BR>
9.14ab: tadagrapārśvayor jīvāt sūtram ekāntare śritam<BR>
9.14cd: ādidvitīyakhaṇḍendu koṇāt koṇāntam āśrayet<BR>
9.15ab: tayor evāparāj jīvāt prathamārdhendukoṇataḥ<BR>
9.15cd: tadvad eva nayet sūtraṃ śṛṅgadvitayasiddhaye<BR>
9.16ab: kṣetrārdhe cāpare daṇḍo dvikaracchannapañcakaḥ<BR>
9.16cd: dvikaraṃ pañca tadbhāgāḥ pañcapīṭhatirohitāḥ<BR>
9.17ab: śeṣam anyad bhaved dṛśyaṃ pṛthutvād bhāgasaṃmitam<BR>
9.17cd: ṣaḍvistṛtaṃ caturdīrghaṃ tadadho 'malasārakam<BR>
9.18ab: vedāṅgulaṃ ca tadadho mūlaṃ tīkṣṇāgram iṣyate<BR>
9.18cd: ādikṣetrasya kurvīta dikṣu dvāracatuṣṭayam<BR>
9.19ab: hastāyāmaṃ tadardhaṃ tu vistarād api atasamam<BR>
9.19cd: dviguṇaṃ bāhyataḥ kuryāt tataḥ padmaṃ yathā śṛṇu<BR>
9.20ab: ekaikabhāgamānāni kuryād vṛttāni vedavat<BR>
9.20cd: dikṣv aṣṭau punar apy aṣṭau jīvasūtrāṇi ṣoḍaśa<BR>
9.21ab: dvayor dvayoḥ punar madhye tatsaṃkhyātāni pātayet<BR>
9.21cd: eṣāṃ tṛtīyavṛttasthaṃ pārśvajīvasamaṃ bhramam<BR>
9.22ab: etad antaṃ prakurvīta tato jīvāgram ānayet<BR>
9.22cd: yatraiva kutra cit saṅgas tatsaṃbandhe sthirīkṛte<BR>
9.23ab: tatra kṛtvā nayen mantrī patrāgrāṇāṃ prasiddhaye<BR>
9.23cd: ekaikasmin dale kuryāt kesarāṇāṃ trayaṃ trayam<BR>
9.24ab: dviguṇāṣṭāṅgulaṃ kāryaṃ tadvac chṛṅgakajatrayam<BR>
9.24cd: tataḥ prapūjayen mantrī rajobhiḥ sitapūrakaiḥ<BR>
9.25ab: raktaiḥ kṛṣṇais tathāpītair haritaiś ca viśeṣataḥ<BR>
9.25cd: karṇikāḷpītavarṇena mūlamadhyāgradeśataḥ<BR>
9.26ab: sitaṃ raktaṃ tathā pītaṃ kāryaṃ kesarajālakam<BR>
9.26cd: dalāni śuklavarṇāni prativāraṇayā saha<BR>
9.27ab: pītaṃ tadvac catuṣkoṇaṃ karṇikārdhasamaṃ bahiḥ<BR>
9.27cd: sitaraktapītakṛṣṇais tatpādān vahnitaḥ kramāt<BR>
9.28ab: caturbhir api śṛṅgāṇi tribhir maṇḍalam iṣyate<BR>
9.28cd: daṇḍaḥ syān nīlaraktena pītamāmalasārakam<BR>
9.29ab: raktaṃ śūlaṃ prakurvīta yat tat pūrvaṃ prakalpitam<BR>
9.29cd: paścād dvārasya pūrveṇa tyaktvāṅgulacatuṣṭayam<BR>
9.30ab: dvāraṃ vedāśri vṛttaṃ vā saṃkīrṇaṃ vā vicitritam<BR>
9.30cd: ekadvitripuraṃ tulyaṃ sāmudgam atha vobhayam<BR>
9.31ab: kapālakaṇṭhaśobhopa śobhādibahucitritam<BR>
9.31cd: vicitrākārasaṃsthānaṃ vallīsūkṣmagṛhānvitam<BR>
9.32ab: evam atra suniṣpanne gandhavastreṇa mārjanam<BR>
9.32cd: kṛtvā snānaṃ prakurvīta pūrvoktenaiva karmaṇā<BR>
9.33ab: praviśya pūrvavan mantrī upaviśya yathā purā<BR>
9.33cd: nyasya pūrvoditaṃ sarvaṃ pañcadhā bhairavātmakam<BR>
9.34ab: uttare vinyasec chṛṅge devadevaṃ navātmakam<BR>
9.34cd: madhye bhairavasadbhāvaṃ dakṣiṇe ratiśekharam<BR>
9.35ab: raktatvaṅmāṃsasūtrais tu vāmakarṇavibhūṣitam<BR>
9.35cd: binduyuktaṃ prameyotaṃ ratiśekharam ādiśet<BR>
9.36ab: śāktaṃ ca pūrvavat kṛtvā tarpayet pūrvavad budhaḥ<BR>
9.36cd: punar abhyarcya deveśaṃ bhaktyā vijñāpayed idam<BR>
9.37ab: gurutvena tvayaivāham ājñātaḥ parameśvara<BR>
9.37cd: anugrāhyās tvayā śiṣyāḥ śivaśaktipracoditāḥ<BR>
9.38ab: tad ete tadvidhāḥ prāptās tvam eṣāṃ kurv anugraham<BR>
9.38cd: madīyāṃ tanum āviśya yenāhaṃ tvat samo bhavan<BR>
9.39ab: karomy evam iti prokto harṣād utphullalocanaḥ<BR>
9.39cd: tataḥ ṣaḍvidham adhvānam anenādhiṣṭhitaṃ smaret<BR>
9.40ab: sṛṣṭyādipañcakarmāṇi niṣpādyāny asya cintayet<BR>
9.40cd: śaktibhir jīvamūrtiḥ syād dvidhaivāsya parāparā<BR>
9.41ab: mūrtāmūrtatvabhedena mām apy eṣānutiṣṭhati<BR>
9.41cd: karaṇatvaṃ prayānty asya mantrā ye hṛdayādayaḥ<BR>
9.42ab: evaṃbhūtaṃ śivaṃ dhyātvā tadgatenāntarātmanā<BR>
9.42cd: bhāvyaṃ tanmayam ātmānaṃ daśadhāvartayec chivam<BR>
9.43ab: triḥkṛtvā sarvamantrāṃś ca garbhāvaraṇasaṃsthitān<BR>
9.43cd: sitoṣṇīṣaṃ tato buddhvā saptajaptaṃ navātmanā<BR>
9.44ab: śivahastaṃ tataḥ kuryāt pāśaviśleṣakārakam<BR>
9.44cd: prakṣālya gandhatoyena hastaṃ hastena kena cit<BR>
9.45ab: gandhadigdho yajed devaṃ sāṅgam āsanavarjitam<BR>
9.45cd: ātmany ālabhanaṃ kuryād grahaṇaṃ yojanaṃ tathā<BR>
9.46ab: viyogaṃ ca tathoddhāraṃ pāśacchedādikaṃ ca yat<BR>
9.46cd: evaṃ patitvam āsādya prapañcavyāptitaḥ śivam<BR>
9.47ab: bhāvayet pṛthag ātmānaṃ tatsamānaguṇaṃ tataḥ<BR>
9.47cd: maṇḍalastho 'ham evāyaṃ sākṣīvākhilakarmasu<BR>
9.48ab: homādhikaraṇatvena vahnāv aham avasthitaḥ<BR>
9.48cd: ā yāgāntam ahaṃ kumbhe saṃsthito vighnaśāntaye<BR>
9.49ab: śiṣyadehe ca tatpāśa viśleṣatvaprasiddhaye<BR>
9.49cd: sākṣāt svadehasaṃstho 'haṃ kartānugrahakarmaṇaḥ<BR>
9.50ab: ity etat sarvam ālocya śodhyādhvānaṃ vicintayet<BR>
9.50cd: dīkṣāṃ yenādhvanā mantrī śiṣyāṇāṃ kartum icchati<BR>
9.51ab: tatraivālocayet sarvaṃ yāyāt padam anāmayam<BR>
9.51cd: tatra tenāpṛthagbhūtvā punaḥ saṃcintayed idam<BR>
9.52ab: aham eva paraṃ tattvaṃ mayi sarvam idaṃ jagat<BR>
9.52cd: adhiṣṭhātā ca kartā ca sarvasyāham avasthitaḥ<BR>
9.53ab: tatsamatvaṃ gato jantur mukta ity abhidhīyate<BR>
9.53cd: evaṃ saṃcintya bhūyo 'pi śodhyam ādyaṃ samāśrayet<BR>
9.54ab: śiṣyamaṇḍalavahnīnāṃ tatraikaṃ bhāvayet sthitam<BR>
9.54cd: śodhyādhvānaṃ tu śiṣyāṇāṃ nyasya dehe puroktavat<BR>
9.55ab: svena svenaiva mantreṇa svavyāptidhyānam āśrayet<BR>
9.55cd: āgantu sahajaṃ śāktaṃ buddhvādau pāśapañjaraṃ<BR>
9.56ab: bāhukaṇṭhaśikhāgreṣu triṣu (vṛt) triguṇatantunā<BR>
9.56cd: svamantreṇa tatas tattvam āvāhyeṣṭvā pratarpya ca<BR>
9.57ab: tatas tacchodhyayonīnāṃ vyāpinīṃ yoniṃ ānayet<BR>
9.57cd: māyānte 'dhvani tām eva śuddhe vidyāṃ vicakṣaṇaḥ<BR>
9.58ab: tasyāṃ saṃtarpaṇaṃ kṛtvā śiṣyam astreṇa tāḍayet<BR>
9.58cd: ālabhya hṛdaye vidvāñ chivahastena taṃ punaḥ<BR>
9.59ab: grahaṇaṃ tasya kūrvīta raśmimātrāviyogataḥ<BR>
9.59cd: nāḍīmārgeṇa gatvā tu haṃhṛnmantrapuṭīkṛtam<BR>
9.60ab: kṛtvātmasthaṃ tato yonau garbhādhānaṃ vicintayet<BR>
9.60cd: tryarṇārdhākṣarayā mantrī sarvagarbhakriyānvitam<BR>
9.61ab: bhogyabhoktṛtvasāmarthya niṣpattyā jananaṃ budhaḥ<BR>
9.61cd: dakṣaśṛṅgasthayā mantrī prakurvīta sulocane<BR>
9.62ab: pibatīpūrvikābhiś ca astrādyaiḥ parayāpi ca<BR>
9.62cd: samyag āhutayo dadyād daśa pañca vicakṣaṇaḥ<BR>
9.63ab: tato 'syāparayā kāryaṃ pāśavicchedanaṃ budhaiḥ<BR>
9.63cd: bhuvaneśam athāmantrya tattveśvaram athāpi vā<BR>
9.64ab: bhogabhāgā[lacuna] paścāt tam idam ādiśet<BR>
9.64cd: bhuvaneśa tvayā nāsya sādhakasya śivājñayā<BR>
9.65ab: pratibandhaḥ prakartavyo yātuḥ padam anāmayam<BR>
9.65cd: utkṣepaṇaṃ tataḥ kuryāt tayaivādhyuṣṭavarṇayā<BR>
9.66ab: avyāptimantrasaṃyogat pṛthaṅ mārgaviśuddhaye<BR>
9.66cd: dadyād ekaikaśo dhyātvā āhutīnāṃ trayaṃ trayam<BR>
9.67ab: tataḥ pūrṇāhutiṃ dadyāt parayā vauṣaḍantayā<BR>
9.67cd: śiśum utkṣipya cātmasthaṃ taddehasthaṃ ca kārayet<BR>
9.68ab: āhutīnāṃ trayaṃ dadyād dattvā pūrṇāhutiṃ budhaḥ<BR>
9.68cd: mahāpāśupatāstreṇa vilomādiviśuddhaye<BR>
9.69ab: visarjayitvā vāgīśīṃ tattvaṃ tu tadantaraṃ<BR>
9.69cd: vilīnaṃ bhāvayec chuddhaṃ aśuddhe parameśvari<BR>
9.70ab: kālāntavyāptisaṃśuddhau kṛtāyām evam ādarāt<BR>
9.70cd: bāhupāśaṃ tu taṃ chittvā homayed ājyasaṃyutam<BR>
9.71ab: māyātattve viśudhe tu kaṇṭhapāśe tathā budhaḥ<BR>
9.71cd: māyāntamārgasaṃśuddhau dīkṣākarmaṇi sarvataḥ<BR>
9.72ab: kriyāsv anuktamantrāsu yojayed aparām budhaḥ<BR>
9.72cd: vidyādisakalānte ca tadvad eva parāparām<BR>
9.73ab: yoyayen naiśvarād ūrdhvaṃ pibantyādikam aṣṭakam<BR>
9.73cd: na cāpi sakalād ūrdhvam aṅgaṣaṭkaṃ vicakṣaṇaḥ<BR>
9.74ab: niṣkale parayā kāryaṃ yat kiṃ cid vidhicoditam<BR>
9.74cd: viśuddhe sakalānte tu śikhāṃ chittvā vicakṣaṇaḥ<BR>
9.75ab: hutvā cājyaṃ tataḥ śiṣyaṃ snāpayed anupūrvataḥ<BR>
9.75cd: ācamyābhyarcya deveśaṃ sruvam āpūrya sarpiṣā<BR>
9.76ab: kṛtvā śiṣyaṃ tathātmasthaṃ mūlamantram anusmaret<BR>
9.76cd: śivaśaktiṃ tathātmānaṃ śiṣyaṃ sarpis tathānalam<BR>
9.77ab: ekīkurvañ chanair gacched dvādaśāntam ananyadhīḥ<BR>
9.77cd: tatra kumbhakam āsthāya dhyāyan sakalaniṣkalam<BR>
9.78ab: tiṣṭhet tāvad anudvigno yāvad ājyakṣayo bhavet<BR>
9.78cd: evaṃ yukte pare tattve guruṇa śivamūrtinā<BR>
9.79ab: na bhūyaḥ paśutāṃ eti dagdhamāyānibandhanaḥ<BR>
9.79cd: vidhir eṣa samākhyāto dīkṣākarmaṇi bhauvane<BR>
9.80ab: itarādhvavidhiṃ muktvā śivayogavidhiṃ tathā<BR>
9.80cd: vilomakarma saṃtyajya dviguṇas tattvavartmani<BR>
9.81ab: tadvac ca varṇamārge 'pi caturdhā padavartmani<BR>
9.81cd: aṣṭadhā mantramārge 'pi kalākhye 'pi ca tad dvidhā<BR>
9.82ab: trikhaṇḍe viṃśatiguṇaḥ sa eva parikīrtitaḥ<BR>
9.82cd: iti sarvādhvasaṃśuddhiḥ samāsāt parikīrtitā<BR>
9.83ab: sādhakācāryayoḥ karma kathyamānam ataḥ śṛṇu<BR>
<BR>
 iti śrīmālinīvijayottare tantre kriyādīkṣādhikāro navamaḥ samāptaḥ<BR>
<BR>
 abhiṣekādhikāro daśamaḥ<BR>
<BR>
10.1ab: atha lakṣaṇasaṃpannaṃ siddhisādhanatatparam<BR>
10.1cd: śāstrajñaṃ saṃyataṃ dhīram alubdham aśaṭhaṃ dṛḍham<BR>
10.2ab: aparīkṣya gurus tadvat sādhakatve niyojayet<BR>
10.2cd: samabhyarcya vidhānena pūrvavat parameśvaram<BR>
10.3ab: dvitīye pūrvavat kumbhaṃ hemādimayam avraṇam<BR>
10.3cd: sarvatra madhyapadmasya dakṣiṇaṃ dalam āśritam<BR>
10.4ab: nāyakānāṃ pṛthaṅ mantrān pūjayet kusumādibhiḥ<BR>
10.4cd: taṃ saṃtarpya sahasreṇa prakuryād abhiṣecanam<BR>
10.5ab: bhadrapīṭhe śubhe sthāpya śrīparṇe dārunirmite<BR>
10.5cd: pūrvāmukham udagvaktraṃ snātaṃ puṣpādyalaṅkṛtam<BR>
10.6ab: kṛtamantratanuḥ samyak samyak ca kṛtamaṅgalaḥ<BR>
10.6cd: śaṅkhabheryādinirghoṣair vedamaṅgalanisvanaiḥ<BR>
10.7ab: sarvarājopacāreṇa kṛtvā tasyābhiṣecanam<BR>
10.7cd: sadāśivasamaṃ dhyātvā tatas tam api bhūṣayet<BR>
10.8ab: punaḥ saṃpūjya deveśaṃ mantram asmai daded budhaḥ<BR>
10.8cd: puṣpākṣatatilopetaḥ sajala[lacuna]śvaraṃ nyaset<BR>
10.9ab: so 'pi mūrdhani taṃ tadvan mūrtim āśritya dakṣiṇam<BR>
10.9cd: abhiṣicya tato 'streṇa rudraśaktiṃ prakāśayet<BR>
10.10ab: sa tayāliṅgya tanmantraṃ sahasreṇa pratarpayet<BR>
10.10cd: tadā prabhṛti tanniṣṭhas tatsamānaguṇo bhavet<BR>
10.11ab: ācāryasyābhiṣeko 'yaṃ sa[lacuna]mantravidhiṃ vinā<BR>
10.11cd: kiṃ tu tasya [lacuna] adhivāsapadānvitam<BR>
10.12ab: evam etat padaṃ prāpyaṃ duṣprāpyam akṛtātmanām<BR>
10.12cd: sādhako mantrasiddhyarthaṃ mantravratam upācaret<BR>
10.13ab: evaṃ kṛtvābhiṣekoktaṃ snātvā vidyādhipaṃ japet<BR>
10.13cd: lakṣam ekaṃ daśāṃśena tasya tarpaṇam ācaret<BR>
10.14ab: pūrvavac cābhiṣekaṃ ca kṛtvā brahmaśiro japet<BR>
10.14cd: tallakṣyas tanmayo bhūtvā lakṣadvayam atandritaḥ<BR>
10.15ab: lakṣadvayaṃ ca rudrāṇīṃ catuṣkaṃ tu puruṣṭutam<BR>
10.15cd: lakṣāṇāṃ pañcakaṃ devi mahāpāśupataṃ japet<BR>
10.16ab: sitaraktapītakṛṣṇa vicitrāmbarabhūṣaṇaḥ<BR>
10.16cd: tataḥ saṃrakṣito mantrair ebhir apratimo bhavet<BR>
10.17ab: avācyaḥ sarvaduṣṭānāṃ mantratejopabṛṃhitaḥ<BR>
10.17cd: evaṃ cīrṇavrato bhūtvā yaṃ sādhayitum icchati<BR>
10.18ab: dattvārghaṃ tasya lakṣāṇāṃ japen navakam ādarāt<BR>
10.18cd: uttamadravyahomāc ca taddaśāṃśena tarpaṇam<BR>
10.19ab: mahākṣmāpapalāny āhur uttamādīni tadvidaḥ<BR>
10.19cd: madhyame dviguṇaṃ kṛtvā triguṇaṃ kanyase 'pi ca<BR>
10.20ab: ājyaguggulanṛsnehā mahāmāṃsasamāḥ matāḥ<BR>
10.20cd: dadhibilvapayaḥpadmāḥ kṣmāsamāḥ parikīrtitāḥ<BR>
10.21ab: dhātrīdurvāmṛtāmīnāḥ samyag ājyasamā matāḥ<BR>
10.21cd: tilādyair atha kurvīta navaṣaṭtriguṇaṃ kramāt<BR>
10.22ab: pūrvam evam imaṃ kṛtvā siddher arghaṃ daded budhaḥ<BR>
10.22cd: dattvārghaṃ tu japet tāvad yāvat siddhir abhīpsitā<BR>
10.23ab: lakṣeṇaikena pṛthvīśaḥ sabhṛtyabalavāhanaḥ<BR>
10.23cd: vaśam ānīyate devi dvābhyāṃ rājyam avāpnuyāt<BR>
10.24ab: tribhir nidhānasaṃsiddhiś caturbhir balasiddhayaḥ<BR>
10.24cd: pañcabhir medinī sarvā ṣaḍbhir apsarasāṃ gaṇaḥ<BR>
10.25ab: saptabhiḥ sapta lokāś ca daśabhis tatsamo bhavet<BR>
10.25cd: pañcāśadbhis tato gacched avyaktāntaṃ maheśvari<BR>
10.26ab: māyāntaṃ ṣaṣtibhir lakṣair īśvarāntam aśītibhiḥ<BR>
10.26cd: sakalāvaniparyantaṃ koṭijaptasya siddhyati<BR>
10.27ab: athavā vīracittaḥ syāt kṛtvā sevāṃ yathoditām<BR>
10.27cd: kṛṣṇabhūtadine rātrau vidhim enaṃ samācaret<BR>
10.28ab: kṛtvā pūrvoditaṃ yāgaṃ hutvā dravyam athottaram<BR>
10.28cd: ūrdhvakāyo japen mantrī suniṣkampottarāmukhaḥ<BR>
10.29ab: tāvad yāvat samāyātā yogeśvaryaḥ samantataḥ<BR>
10.29cd: kṛtvā kalakalārāvam atighoraṃ sudāruṇam<BR>
10.30ab: bhūmau nipatya tiṣṭhanti veṣṭyāntaḥ sādhakeśvaram<BR>
10.30cd: tāsāṃ kṛtvā namaskāraṃ bhittvā vāmāṅgam ātmanaḥ<BR>
10.31ab: tadutthena tatas tāsāṃ dattvārghaṃ tatsamo bhavet<BR>
10.31cd: ācāryo 'pi ca ṣaṇmāsaṃ maunī pratidinaṃ caret<BR>
10.32ab: daśa pañca ca ye mantrāḥ pūrvam uktā mayā tava<BR>
10.32cd: pūrvanyāsena saṃnaddhas trikālaṃ vahnikāryakṛt<BR>
10.33ab: dhyāyet pūrvoditaṃ śūlaṃ brahmacaryaṃ samāśritaḥ<BR>
10.33cd: kṛtvā pūrvoditaṃ yāgaṃ triśaktiparimaṇḍalam<BR>
10.34ab: abhiṣiñcet tadātmānam ādāv ante ca daiśikaḥ<BR>
10.34cd: evaṃ cīrṇavrato bhūtvā mantrī mantravid uttamaḥ<BR>
10.35ab: nigrahānugrahaṃ karma kurvan na pratihanyate<BR>
10.35cd: śuddhayor vinyasen mūla madhyāditritaye trayam<BR>
10.36ab: vāmāṅguṣṭhe tule netre tarjanyām astram eva ca<BR>
10.36cd: akṣahrīm iti khaṇḍena śabdarāśiṃ niveśayet<BR>
10.37ab: naphahrīm ityanenāpi śaktimūrtiṃ vicakṣaṇaḥ<BR>
10.37cd: viparītamahāmudrā prayogān mūlam eva ca<BR>
10.38ab: svasthāneṣu tathāṅgāni nyāsaḥ sāmānya ity ayam<BR>
<BR>
iti śrīmālinīvijayottare 'bhiṣekādhikāro daśamaḥ samāptaḥ<BR>
<BR>
dīkṣādhikāra ekādaśaḥ<BR>
<BR>
11.1ab: athātaḥ saṃpravakṣyāmi dīkṣāṃ paramadurlabhām<BR>
11.1cd: bhuktimuktikarīṃ samyak sadyaḥpratyayakārikām<BR>
11.2ab: nāsyāṃ maṇḍalakuṇādi kiṃ cid apy upayujyate<BR>
11.2cd: na ca nyāsādikaṃ pūrvaṃ snānādi ca yathecchayā<BR>
11.3ab: praviśya yāgasadanaṃ sūpaliptaṃ sucarcitam<BR>
11.3cd: prāṅmukhodaṅmukho vāpi supuṣpāmbarabhūṣitaḥ<BR>
11.4ab: dīptāṃ śaktim anusmṛtya pādāgrān mastakāvadhi<BR>
11.4cd: mahāmudrāprayogena nirdagdhāṃ cintayet tanum<BR>
11.5ab: anulomaprayogāc ca mālinīm amṛtaprabhām<BR>
11.5cd: cintayet tanuniṣpattyai taddhyānagatamānasaḥ<BR>
11.6ab: śodhyādhvānaṃ tato dehe pūrvoktam anucintayet<BR>
11.6cd: tataḥ saṃśodhya vastūni śaktyaivāmṛtatāṃ nayet<BR>
11.7ab: parāsaṃpuṭamadhyasthāṃ mālinīṃ sarvakarmasu<BR>
11.7cd: yojayet vidhānajñaḥ parāṃ vā kevalāṃ priye<BR>
11.8ab: gaṇeśaṃ pūjayitvā tu purā vighnapraśāntaye<BR>
11.8cd: tataḥ svagurum ārabhya pūjayed gurupaddhatim<BR>
11.9ab: gaṇeśādhas tataḥ sarvaṃ yajen mantrakadambakam<BR>
11.9cd: tatpatīnāṃ tato 'rghaṃ tatraiva paripūjayet<BR>
11.10ab: antyādhaḥ pūjayed vidyāṃ tadvad vidyāṃ maheśvarīm<BR>
11.10cd: mantravidyāgaṇasyāntaḥ kulaśaktiṃ niveśayet<BR>
11.11ab: pūrvayāmyāparodakṣu māheśyādicatuṣṭayam<BR>
11.11cd: indrāṇīpūrvakaṃ tadvad aiśādidala antagam<BR>
11.12ab: tatropari nyased devaṃ kūṭarūpāṇunāmunā<BR>
11.12cd: jīvaṃ daṇḍasamākrāntaṃ śūlasyopari saṃsthitam<BR>
11.13ab: dakṣāṅguliṃ tato 'dhastāt tato vāmapayodharam<BR>
11.13cd: nābhikaṇṭhau tatodhastād vāmaskandhavibhūṣaṇau<BR>
11.14ab: śivajihvānvitaḥ paścāt tadūrdhvoṣṭhena copari<BR>
11.14cd: sarvayoginicakrāṇām adhipo 'yam udāhṛtaḥ<BR>
11.15ab: asyāpy uccāraṇād eva saṃvittiḥ syāt paroditā<BR>
11.15cd: tato vīrāṣṭakaṃ paścāc chaktyuktavidhinā yajet<BR>
11.16ab: prabhūtair vividhair iṣṭvā gandhadhūpaiḥ sragādibhiḥ<BR>
11.16cd: śrīkārapūrvakaṃ nāma pādāntaṃ parikalpayet<BR>
11.17ab: tataḥ śiṣyaṃ samāhūya bahudhā suparīkṣitam<BR>
11.17cd: rudraśaktyā tu saṃprokṣya devāgre viniveśayet<BR>
11.18ab: bhujau tasya samālokya rudraśaktyā pradīpayet<BR>
11.18cd: tathaivāpy arpayet puṣpaṃ karayor gandhadigdhayoḥ<BR>
11.19ab: nirālambau tu tau dhyātvā śaktyākṛṣṭau vicintayet<BR>
11.19cd: śaktimantritanetreṇa baddhvā netre tu pūrvavat<BR>
11.20ab: tataḥ prakṣepayet puṣpaṃ sā śaktis tatkarasthitā<BR>
11.20cd: yatra tat patate puṣpaṃ tatkulaṃ tasya lakṣayet<BR>
11.21ab: mukham udghāṭya taṃ paścāt pādayoḥ pratipātayet<BR>
11.21cd: tato 'sya mastake cakraṃ hastayoś cārcya yogavit<BR>
11.22ab: taddhastau prerayec chaktyā yāvan mūrdhāntam āgatau<BR>
11.22cd: śivahastavidhiḥ proktaḥ sadyaḥpratyayakārakaḥ<BR>
11.23ab: carukaṃ dāpayet paścāṭ kharjūrādiphalodbhavam<BR>
11.23cd: śaktyālambāṃ tanuṃ kṛtvā sthāpayed agrataḥ śiśoḥ<BR>
11.24ab: puṣpakṣepaprayogena hastam ākṛṣya dakṣiṇam<BR>
11.24cd: carukaṃ grāhayen mantrī taddhyānagatamānasaḥ<BR>
11.25ab: śivahastaprayogena samāropya mukhaṃ nayet<BR>
11.25cd: anenaiva vidhānena kṣīravṛkṣasamudbhavam<BR>
11.26ab: dantakāṣṭhaṃ dadet devi ṣoḍaśāṅgulam āyatam<BR>
11.26cd: eteṣāṃ cālanān mantrī śaktipātaṃ parīkṣayet<BR>
11.27ab: mandatīvrādibhedena mandatīvrādikān budhaḥ<BR>
11.27cd: ity ayaṃ samayī proktaḥ saṃsthitoktena vartmanā<BR>
11.28ab: cikīrṣuś ca yadāḷdīkṣām asyaivārpitamānasaḥ<BR>
11.28cd: tad iṣṭvā pūrvavad yogī kuleśaṃ tam anukramāt<BR>
11.29ab: saṃpūjya pūrvavac chiṣyam ṛjudehe vilokayet<BR>
11.29cd: śaktiṃ saṃcintya pādāgrān mastakāntaṃ vicakṣaṇaḥ<BR>
11.30ab: śodhyādhvānaṃ tato nyasya sarvādhvavyāptibhāṣanām<BR>
11.30cd: śaktitattvādibhedena pūrvoktena ca vartmanā<BR>
11.31ab: upaviśya tatas tasya vidhānam idam ācaret<BR>
11.31cd: mūlaśodhyāt samārabhya śaktiṃ dīptānalaprabhām<BR>
11.32ab: yojayec chodhyasaṃśuddhi bhāvanāgatamānasaḥ<BR>
11.32cd: evaṃ sarvāṇi śodhyāni nirdahantīm anāmayām<BR>
11.33ab: śive saṃcintayel līnāṃ niṣkale sakale 'pi vā<BR>
11.33cd: yoginā yojitā mārge svajātīyasya poṣaṇam<BR>
11.34ab: kurute nirdahaty anyad bhinnajātikadambakam<BR>
11.34cd: anayā śodhyamānasya śiṣyasyāsya mahāmatiḥ<BR>
11.35ab: lakṣayec cihnasaṃghātam ānandādikam ādarāt<BR>
11.35cd: ānanda udbhavaḥ kampo nidrā ghūrṇiś ca pañcamī<BR>
11.36ab: evam āviṣṭayā śaktyā mandatīvrādibhedataḥ<BR>
11.36cd: pāśastobhapaśugrahau prakurvīta yathecchayā<BR>
11.37ab: gṛhītasya punaḥ kuryān niyogaṃ śeṣabhuktaye<BR>
11.37cd: athavā kasya cin nāyam āveśaḥ saṃprajāyate<BR>
11.38ab: tad enaṃ yugapac chaktyā sabāhyābhyantare dahet<BR>
11.38cd: tayā saṃdahyamāno 'sau cchinnamūla iva drumaḥ<BR>
11.39ab: patate kāśyapīpṛṣṭhe ākṣepaṃ vā karoty asau<BR>
11.39cd: yasya tv evam api syān na taṃ caivopalavat tyajet<BR>
11.40ab: pṛthaktattvavidhau dīkṣāṃ yogyatāvaśyavarjinaḥ<BR>
11.40cd: tattvābhyāsavidhānena vakṣyamāṇena kārayet<BR>
11.41ab: iti saṃdīkṣitasyāsya mumukṣoḥ śeṣavartanam<BR>
11.41cd: kulakrameṣṭir ādeśyā pañcāvasthāsamanvitā<BR>
11.42ab: bubhukṣos tu prakurvīta samyagyogābhiṣecanam<BR>
11.42cd: tatreṣṭvā pūrvavad dehaṃ vistīrṇair vibudhair budhaiḥ [?]<BR>
11.43ab: hemādidīpakān aṣṭau ghṛtenāruṇavartikān<BR>
11.43cd: kulāṣṭakena saṃbodhya śivaṃ śaṅkhe prapūjayet<BR>
11.44ab: sarvaratnauṣadhīgarbhe gandhāmbuparipūrite<BR>
11.44cd: tenābhiṣecayet taṃ tu śivahastoktavartmanā<BR>
11.45ab: ācāryasyābhiṣeko 'yam adhikārapadānvitaḥ<BR>
11.45cd: kuryāt piṇḍādibhis tadvac catuḥṣaṣṭiṃ pradīpakān<BR>
11.46ab: abhiṣiktavidhāv eva sarvayogigaṇena tu<BR>
11.46cd: viditau bhavatas tatra gurur mokṣaprado bhavet<BR>
11.47ab: anayoḥ kathayej jñānaṃ trividhaṃ sarvam apy alam<BR>
11.47cd: svakīyājñāṃ daded yogī svakriyākaraṇaṃ prati<BR>
<BR>
 iti śrīmālinīvijayottare tantre dīkṣādhikāra ekādaśaḥ samāptaḥ<BR>
<BR>
<BR>
dhāraṇādhikāro dvādaśaḥ<BR>
<BR>
12.1ab: athaitāṃ devadevasya śrutvā vācam atisphuṭām<BR>
12.1cd: praharṣotphullanayanā jagadānandakāriṇī<BR>
12.2ab: saṃtoṣāmṛtasaṃtṛptā devī devagaṇārcitā<BR>
12.2cd: praṇamyāndhakahantāraṃ punar āheti bhāratīm<BR>
12.3ab: pūrvam eva tvayā proktaṃ yogī yogaṃ samabhyaset<BR>
12.3cd: tasyābhyāsaḥ kathaṃ kāryaḥ kathyatāṃ tripurāntaka<BR>
12.4ab: evam ukto jagaddhātryā bhairavo bhayanāśanaḥ<BR>
12.4cd: prāha prasannagambhīrāṃ giram etām udāradhīḥ<BR>
12.5ab: yogābhyāsavidhiṃ devi kathyamānaṃ mayā śṛṇu<BR>
12.5cd: sthirībhūtena yeneha yogī siddhim avāpsyati<BR>
12.6ab: guhāyāṃ bhūgṛhe vāpi niḥśabde sumanorame<BR>
12.6cd: sarvabādhāvinirmukte yogī yogaṃ samabhyaset<BR>
12.7ab: jitāsano jitamanā jitaprāṇo jitendriyaḥ<BR>
12.7cd: jitanidro jitakrodho jitodvego gatavyathaḥ<BR>
12.8ab: lakṣyabhedena vā sarvam athavā cittabhedataḥ<BR>
12.8cd: dharādiśaktiparyantaṃ yogīśas tu prasādhayet<BR>
12.9ab: vyomavigrahabindvarṇabhuvanadhvanibhedataḥ<BR>
12.9cd: lakṣyabhedaḥ smṛtaḥ ṣoḍhā yathāvad upadiśyate<BR>
12.10ab: bāhyābhyantarabhedena samuccayakṛtena ca<BR>
12.10cd: trividhaṃ kīrtitaṃ vyoma daśadhā bindur iṣyate<BR>
12.11ab: kadambagolakākāraḥ sphurattārakasaprabhaḥ<BR>
12.11cd: śuklādibhedabhedena eko 'pi daśadhā mataḥ<BR>
12.12ab: ciñcinīcīravākādiprabhedād daśadhā dhvaniḥ<BR>
12.12cd: vigrahaḥ svāṇubhedāc ca dvidhā bhinno 'py anekadhā<BR>
12.13ab: bhuvanānāṃ na saṅkhyāsti varṇānāṃ sā śatārdhikā<BR>
12.13cd: ekasminn api sādhye vai lakṣed atrānuṣaṅgataḥ<BR>
12.14ab: anyāny api phalāni syur lakṣyabhedaḥ sa ucyate<BR>
12.14cd: ekam eva phalaṃ yatra cittabhedas tv asau mataḥ<BR>
12.15ab: homadīkṣāviśuddhātmā samāveśopadeśavān<BR>
12.15cd: yaṃ siṣādhayiṣur yogam ādāv eva samācaret<BR>
12.16ab: hastayos tu parābījaṃ nyasya śaktim anusmaret<BR>
12.16cd: mahāmudrāprayogena viparītavidhau budhaḥ<BR>
12.17ab: jvaladvahnipratīkāśāṃ pādāgrān mastakāntikam<BR>
12.17cd: namaskāraṃ tataḥ paścād baddhvā hṛdi dhṛtānilaḥ<BR>
12.18ab: svarūpeṇa parābījam atidīptam anusmaret<BR>
12.18cd: tasya mātrātrayaṃ dhyāyet kakhatrayavinirgatam<BR>
12.19ab: tatas tālaśatād yogī samāveśam avāpnuyāt<BR>
12.19cd: brahmaghno 'pi hi saptāhāt prativāsaram abhyaset<BR>
12.20ab: evam āviṣṭadehas tu yathoktaṃ vidhim ācaret<BR>
12.20cd: yaḥ punar guruṇaivādau kṛtāveśavidhikramaḥ<BR>
12.21ab: sa vāsanānubhāvena bhūmikājayam ārabhet<BR>
12.21cd: gaṇanāthaṃ namaskṛtya saṃsmṛtya trigurukramam<BR>
12.22ab: samyag āviṣṭadehaḥ syād iti dhyāyed ananyadhīḥ<BR>
12.22cd: svadehaṃ hemasaṅkāśaṃ turyāśraṃ vajralāñchitam<BR>
12.23ab: tato gurutvam āyāti saptaviṃśatibhir dinaiḥ<BR>
12.23cd: divasāt saptamād ūrdhvaṃ jaḍatā cāsya jāyate<BR>
12.24ab: ṣaḍbhir māsair jitavyādhir drutahemanibho bhavet<BR>
12.24cd: vajradehas tribhiś cābdair navanāgaparākramaḥ<BR>
12.25ab: eṣā te pārthivī śuddhā dhāraṇā parikīrtitā<BR>
12.25cd: ādyā pūrvodite devi bhede pañcadaśātmake<BR>
12.26ab: savyāpāraṃ smared dehaṃ drutahemasamaprabham<BR>
12.26cd: upaviṣṭaṃ ca turyāśre maṇḍale vajrabhūṣite<BR>
12.27ab: saptāhād gurutām eti māsād vyādhivivarjitaḥ<BR>
12.27cd: ṣaḍbhir māsair dharāntaḥsthaṃ sarvaṃ jānāti tattvataḥ<BR>
12.28ab: tribhir abdair mahīṃ bhuṅkte saptāmbhonidhimekhalām<BR>
12.28cd: dvitīyaḥ kathito bhedas tṛtīyam adhunā śṛṇu<BR>
12.29ab: tadvad eva smared dehaṃ kiṃ tu vyāpāravarjitam<BR>
12.29cd: pūrvoktaṃ phalam āpnoti tadvat pātālasaṃyutam<BR>
12.30ab: caturthe hṛdgataṃ dhyāyed dvādaśāṅgulam āyatam<BR>
12.30cd: pūrvavarṇasvarūpeṇa savyāpāram atandritaḥ<BR>
12.31ab: prāpya pūrvoditaṃ sarvaṃ pātālādhipatir bhavet<BR>
12.31cd: tad eva sthiram āpnoti nirvyāpāre tu pañcame<BR>
12.32ab: sphuratsūryanibhaṃ pītaṃ ṣaṣṭhe kṛṣṇaghanāvṛtam<BR>
12.32cd: nistaraṅgaṃ smaret tadvat saptame 'pi vicakṣaṇaḥ<BR>
12.33ab: dvaye 'py atra sthirībhūte bhūr bhuvaḥ svar iti trayam<BR>
12.33cd: vetti bhuṅkte ca lokānāṃ puroktair eva vatsaraiḥ<BR>
12.34ab: sakalaṃ hṛdayāntaḥstham ātmānaṃ kanakaprabham<BR>
12.34cd: svaprabhādyotitāśeṣa dehāntam anucintayet<BR>
12.35ab: savyāpārādibhedena saptalokīṃ tu pūrvavat<BR>
12.35cd: vetti bhuṅkte sthirībhūte bhede 'smin navame budhaḥ<BR>
12.36ab: ravibimbanibhaṃ pītaṃ pūrvavad dvitayaṃ smaret<BR>
12.36cd: brahmalokam avāpnoti pūrvoktenaiva vartmanā<BR>
12.37ab: adhaḥprakāśakaṃ pītaṃ dvirūpaṃ pūrvavan mahat<BR>
12.37cd: cintayen matsamo bhūtvā mallokam anugacchati<BR>
12.38ab: sabāhyābhyantaraṃ pītaṃ tejaḥ sarvaprakāśakam<BR>
12.38cd: cintayec chatarudrāṇām adhipatvam avāpnuyāt<BR>
12.39ab: ity evaṃ pṛthivītattvam abhyasyaṃ daśapañcadhā<BR>
12.39cd: yogibhir yogasiddhyarthaṃ tatphalāni bubhukṣayā<BR>
12.40ab: yogyatāvaśagā jātā yasya yatraiva vāsanā<BR>
12.40cd: sa tatraiva niyoktavyo dīkṣākāle vicakṣaṇaiḥ<BR>
12.41ab: yo yatra yojitas tattve sa tasmān na nivartate<BR>
12.41cd: tatphalaṃ sarvam āsādya śivayukto 'pavṛjyate<BR>
12.42ab: ayukto 'py adhvasaṃśuddhiṃ saṃprāpya bhuvaneśataḥ<BR>
12.42cd: śuddhaḥ śivatvam āyāti dagdhasaṃsārabandhanaḥ<BR>
<BR>
iti śrīmālinīvijayottare tantre prathamadhāraṇādhikāro dvādaśaḥ<BR>
samāptaḥ<BR>
<BR>
<BR>
jalādimahābhūtajayādhikāras trayodaśaḥ<BR>
<BR>
13.1ab: athātaḥ sampravakṣyāmi dhāraṇāṃ vāruṇīm imām<BR>
13.1cd: yayā saṃsiddhayogena jalāntādhipatir bhavet<BR>
13.2ab: jalāntaḥsthaṃ smared dehaṃ sitaṃ śītaṃ suvartulam<BR>
13.2cd: sabāhyābhyantaraṃ yogī nānyad astīti cintayet<BR>
13.3ab: evam abhyasyatas tasya saptāhāt klinnatā bhavet<BR>
13.3cd: pittavyādhiparityakto māsena bhavati dhruvam<BR>
13.4ab: snigdhāṅgaḥ snigdhadṛṣṭiś ca nīlakuñcitamūrdhajaḥ<BR>
13.4cd: bhavaty abdena yogīndras tribhir varṣati meghavat<BR>
13.5ab: ity eṣā vāruṇī proktā prathamā śuddhadhāraṇā<BR>
13.5cd: adhunā saṃpravakṣyāmi bhedair bhinnām imāṃ punaḥ<BR>
13.6ab: pūrvavac cintayed dehaṃ savyāpāraṃ sitaṃ svakam<BR>
13.6cd: jalopari sthitaṃ devi tadgatenāntarātmanā<BR>
13.7ab: saptāhān mucyate rogaiḥ sarvaiḥ pittasamudbhavaiḥ<BR>
13.7cd: ṣaṇmāsāj jāyate sthairyaṃ yadi tanmayatāṃ gataḥ<BR>
13.8ab: jalāvaraṇavijñānam abdair asya tribhir bhavet<BR>
13.8cd: nirvyāpāraprabhede 'pi sarvatra varuṇopamaḥ<BR>
13.9ab: sa yāti vāruṇaṃ tattvaṃ bhūmikāḥ kramaśo 'bhyaset<BR>
13.9cd: pūrvavat kaṇṭhamadhyastham ātmānaṃ dvādaśāṅgulam<BR>
13.10ab: saṃsmarañ jalatattveśaṃ prapaśyaty acirād dhruvam<BR>
13.10cd: taddṛṣṭiḥ sthiratām eti svarūpe pañcame sthire<BR>
13.11ab: dvibhede 'pi sthirībhūte candrabimbe ghanāvṛte<BR>
13.11cd: tatsamānatvam abhyeti tataḥ sakalarūpiṇī<BR>
13.12ab: cintyate deham āpūrya sitavarṇena tejasā<BR>
13.12cd: tad eva sthiratām eti tatra susthiratāṃ gate<BR>
13.13ab: ghanamuktendubimbābhaṃ tataḥ samanucintayet<BR>
13.13cd: tatpatitvaṃ samabhyeti dvitīye sthiratāṃ vrajet<BR>
13.14ab: adhaḥprakāśakaṃ śuklaṃ tatas tejo vicintayet<BR>
13.14cd: vidyeśvaratvam āpnoti jalāvaraṇasaṃbhavam<BR>
13.15ab: svadehavyāpini dhyāte tatrasthe śuklatejasi<BR>
13.15cd: sarvādhipatyam āpnoti susthire tatra susthiram<BR>
13.16ab: dhyeyatattvasamānatvam avasthātritaye sthire<BR>
13.16cd: dvitaye ca tadīśāna saṃvittir upajāyate<BR>
13.17ab: dvitaye 'nyatra tattulyaḥ sthiro bhavati yogavit<BR>
13.17cd: ṣaṭke sarveśatām eti dvitaye 'nyatra tu cyutiḥ<BR>
13.18ab: ity ayaṃ sarvatattveṣu bhede pañcadaśātmake<BR>
13.18cd: jñeyo vidhir vidhānajñaiḥ phalapañcakasiddhidaḥ<BR>
13.19ab: tat phalāntaram etasmād uktaṃ yac cāpi vakṣyate<BR>
13.19cd: anuṣaṅgaphalaṃ jñeyaṃ tat sarvam avicārataḥ<BR>
13.20ab: itīyaṃ vāruṇī proktā prabhedair daśapañcabhiḥ<BR>
13.20cd: yogināṃ yogasiddhyartham āgneyīm adhunā śṛṇu<BR>
13.21ab: trikoṇaṃ cintayed dehaṃ raktajvālāvalīdharam<BR>
13.21cd: svaśarīrotthito vahnir jvalan vai sarvadāhakaḥ<BR>
13.22ab: saptabhir divasair devi taikṣṇyam asyopajāyate<BR>
13.22cd: vātaśleṣmabhavaiḥ sarvair māsān mucyati sādhakaḥ<BR>
13.23ab: nidrāhīnaś ca bahvāśī svalpaviṇmūtrakṛd bhavet<BR>
13.23cd: icchayā nirdahed yad yat spṛṣṭaṃ vastu ṛtukṣayāt<BR>
13.24ab: tryabdād agnisamo bhūtvā krīḍaty agnir yathecchayā<BR>
13.24cd: sarvaṃ nirdahati kruddhaḥ saśailavanakānanam<BR>
13.25ab: trikoṇamaṇḍalārūḍham ātmānam anucintayet<BR>
13.25cd: savyāpārādibhedena sarvatrāpi vicakṣaṇaḥ<BR>
13.26ab: saptāhād vyādhibhir hīnaḥ ṣaṇmāsād agnivad bhavet<BR>
13.26cd: tribhir abdaiḥ sa saṃpūrṇaṃ tejastattvaṃ prapaśyati<BR>
13.27ab: yacchaktibhede yad dṛṣṭaṃ tat tadbhede sthirībhavet<BR>
13.27cd: pūrvavat tālumadhyastham ātmānaṃ jvalanaprabham<BR>
13.28ab: dhyāyan prapaśyate tejas tattveśān akhilān kramāt<BR>
13.28cd: dhūmākrāntāgnisaṃkāśaṃ ravibimbasamākṛtim<BR>
13.29ab: dhyāyaṃs tanmadhyatas tejas tattveśasamatāṃ vrajet<BR>
13.29cd: prabhāhatatamojālaṃ vidhūmāgnisamaprabham<BR>
13.30ab: tatraiva sakalaṃ dhyāyet tatpatitvam avāpnuyāt<BR>
13.30cd: divasāgniprabhākāraṃ tatra tejo vicintayet<BR>
13.31ab: tanmantreśvaratām eti tatra susthiratām gataḥ<BR>
13.31cd: maṇipradīpasaṃkāśaṃ tejas tatra prakāśayet<BR>
13.32ab: mantreśeśatvam abhyeti yogī tanmayatāṃ gataḥ<BR>
13.32cd: sabāhyābhyantaraṃ tejo dhyāyan sarvatra tadgataḥ<BR>
13.33ab: tasmān na cyavate sthānād āsaṃhāram akhaṇḍitaḥ<BR>
13.33cd: saṃhāre tu paraṃ śāntaṃ padam abhyeti śāṅkaram<BR>
13.34ab: ity eṣā pañcadaśadhā kathitā vahnidhāraṇā<BR>
13.34cd: svadehaṃ cintayet kṛṣṇaṃ vṛttaṃ ṣaḍbindulāñchitam<BR>
13.35ab: calaṃ sacūcūśabdaṃ ca vāyavīṃ dhāraṇāṃ śritaḥ<BR>
13.35cd: calatvaṃ kaphajavyādhivicchedād vāyuvad bhavet<BR>
13.36ab: ṣaṇmāsam abhyased yogī tadgatenāntarātmanā<BR>
13.36cd: yojanānāṃ śataṃ gatvā muhūrtād ety akhedataḥ<BR>
13.37ab: vatsarais tu tribhiḥ sākṣād vāyurūpadharo bhavet<BR>
13.37cd: cūrṇayaty adrisaṃghātaṃ vṛkṣān unmūlayaty api<BR>
13.38ab: kruddhaś cālayate śakraṃ sabhṛtyabalavāhanam<BR>
13.38cd: nīlāñjananibhaṃ deham ātmīyam anucintayet<BR>
13.39ab: pūrvoktaṃ sarvam āpnoti ṣaṇmāsān nātra saṃśayaḥ<BR>
13.39cd: tryabdāt prapaśyate vāyu tattvaṃ tanmayatāṃ gataḥ<BR>
13.40ab: bhruvor madhye smared rūpam ātmano 'ñjanasaṃnibham<BR>
13.40cd: paśyate vāyutattveśān āśugān akhilān api<BR>
13.41ab: ghanāvṛtendranīlābharavibimbasamākṛtim<BR>
13.41cd: dhyāyaṃs tatsamatām eti tatsaṃlīno yadā bhavet<BR>
13.42ab: bhinnendranīlasaṃkāśaṃ sakalaṃ tatra cintayet<BR>
13.42cd: tanmantreśatvam āpnoti tatas tasyeśatām api<BR>
13.43ab: sarvavyāpini tadvarṇe dhyāte tejasy avāpnuyāt<BR>
13.43cd: tadāpradhṛṣyatām eti tatrādhordhvavisarpiṇi<BR>
13.44ab: itīyaṃ kathitā divyā dhāraṇā vāyusambhavā<BR>
13.44cd: svadehaṃ vāyuvad dhyātvā tadabhāvam anusmaran<BR>
13.45ab: divasaiḥ saptabhir yogī śūnyatāṃ pratipadyate<BR>
13.45cd: māsamātreṇa bhogīndrair api daṣṭo na muhyati<BR>
13.46ab: sarvavyādhiparityakto valīpalitavarjitaḥ<BR>
13.46cd: ṣaṇmāsād gaganākāraḥ sūkṣmarandhrair api vrajet<BR>
13.47ab: vatsaratritayāt sākṣād vyomavac ca bhaviṣyati<BR>
13.47cd: icchayaiva mahākāyaḥ sūkṣmadehas tathecchayā<BR>
13.48ab: acchedyaś cāpy abhedyaś ca cchidrāṃ paśyati medinīm<BR>
13.48cd: śatapuṣparasocchiṣṭam ūṣāgarbhakhavan nijam<BR>
13.49ab: dehaṃ cintayatas tryabdād vyomajñānaṃ prajāyate<BR>
13.49cd: pūrvoktaṃ ca phalaṃ sarvaṃ saptāhādikam āpnuyāt<BR>
13.50ab: lalāṭe cintayet tadvad dvādaśāṅgulam āyatam<BR>
13.50cd: tattattveśān kramāt sarvān prapaśyaty agrataḥ sthitān<BR>
13.51ab: rāhugrastendubimbābhaṃ dhyāyaṃs tatsamatāṃ vrajet<BR>
13.51cd: sakalaṃ candrabimbābham tatrastham anucintayet<BR>
13.52ab: tanmantreśatvam āpnoti jyotsnayā cendratām api<BR>
13.52cd: tayaivādhovisarpiṇyā sabāhyābhyantaraṃ budhaḥ<BR>
13.53ab: mantreśvareśatām āpya vijñānam atulaṃ labhet<BR>
13.53cd: tayā cordhvavisarpiṇyā jyotsnayāmṛtarūpayā<BR>
13.54ab: svatantratvam anuprāpya na kva cit pratihanyate<BR>
13.54cd: ity evaṃ pañcatattvānāṃ dhāraṇāḥ parikīrtitāḥ<BR>
13.55ab: śuddhādyasthā tu saṃvittir bhūtāveśo 'tra pañcadhā<BR>
13.55cd: tāsv eva saṃdadhac cittaṃ viṣādikṣaya ātmanaḥ<BR>
13.56ab: anyasyām api saṃvittau yasyām eva nijecchayā<BR>
13.56cd: cetaḥ samyak sthirīkuryāt tayā tatphalam aśnute<BR>
13.57ab: ekāpi bhāvyamāneyam avāntaravibhedataḥ<BR>
13.57cd: antarāyatvam abhyeti tatra kuryān na saṃsthitim<BR>
13.58ab: saṃsthitiṃ tatra kurvanto na prāpsyanty uttamaṃ phalam<BR>
13.58cd: dhāraṇāpañcake siddhe piśācādyā guṇāṣṭakāḥ<BR>
13.59ab: aindrāntāḥ pañca siddhyanti yogināṃ bhedato 'pi vā<BR>
13.59cd: iṣṭāḥ pañcadaśāvasthāḥ krameṇaiva samabhyasan<BR>
13.60ab: tryabdād ādyāṃ prasādhyānyāṃ dvābhyām ekena cāparām<BR>
13.60cd: ṣaṇmāsāt pañcabhiś cānyāṃ caturbhis tribhir eva ca<BR>
13.61ab: dvābhyām ekena pakṣeṇa daśabhiḥ pañcabhir dinaiḥ<BR>
13.61cd: tribhir dvābhyām athaikena vyastecchoḥ pūrvavat kramaḥ<BR>
13.62ab: śāśvataṃ padam āpnoti bhuktvā siddhiṃ yathepsitām<BR>
<BR>
iti śrīmālinīvijayottare tantre bhūtajayādhikāras trayodaśaḥ samāptaḥ<BR>
<BR>
<BR>
tanmātradhāraṇādhikāraś caturdaśaḥ<BR>
<BR>
14.1ab: atha gandhādipūrvāṇāṃ tanmātrāṇām anukramāt<BR>
14.1cd: dhāraṇāḥ saṃpravakṣyāmi tatphalānāṃ prasiddhaye<BR>
14.2ab: pītakaṃ gandhatanmātraṃ turyāśraṃ parvasaṃmitam<BR>
14.2cd: nāsārandhrāgragaṃ dhyāyed vajralāñchanalāñchitam<BR>
14.3ab: daśamād divasād ūrdhvaṃ yogino 'nanyacetasaḥ<BR>
14.3cd: kvāpi gandhaḥ samāyāti dvidhābhūto 'py anekadhā<BR>
14.4ab: tato 'sya ṛtumātreṇa śuddho gandhaḥ sthirībhavet<BR>
14.4cd: ṣaḍbhir māsaiḥ svayaṃ gandha maya eva bhaviṣyati<BR>
14.5ab: yo yatra rocate gandhas taṃ tatra kurute bhṛśam<BR>
14.5cd: tryabdāt siddhim avāpnoti prepsitāṃ pāñcabhautikīm<BR>
14.6ab: tadūrdhvam ātmano rūpaṃ tatra saṃcintayed yadi<BR>
14.6cd: gandhāvaraṇavijñānaṃ tribhir abdair avāpnuyāt<BR>
14.7ab: īṣaddīptiyutaṃ tatra tanmaṇḍalavivarjitam<BR>
14.7cd: dhyāyan prapaśyate sarvān gandhāvaraṇavāsinaḥ<BR>
14.8ab: dharātattvoktabimbābhaṃ tatraivam anucintayan<BR>
14.8cd: tatsamānatvam abhyeti pūrvavad dvitaye sthire<BR>
14.9ab: svarūpaṃ tatra saṃcintya bhāsayantam adhaḥsthitam<BR>
14.9cd: tadīśatvam avāpnoti pūrvoktenaiva vartmanā<BR>
14.10ab: dharātattvoktavat sarvam ata ūrdhvam anusmaran<BR>
14.10cd: tadrūpaṃ phalam āpnoti gandhāvaraṇasaṃsthitam<BR>
14.11ab: rasarūpām ato vakṣye dhāraṇāṃ yogisevitām<BR>
14.11cd: yayā sarvarasāvāptir yoginaḥ saṃprajāyate<BR>
14.12ab: jalabudbudasaṃkāśaṃ rājanāḍyagrasaṃsthitaṃ<BR>
14.12cd: cintayed rasatanmātraṃ jihvāgrādhāram ātmanaḥ<BR>
14.13ab: suśītaṃ ṣaḍrasaṃ snigdhaṃ tadgatenāntarātmanā<BR>
14.13cd: tato 'sya māsamātreṇa rasāsvādaḥ pravartate<BR>
14.14ab: lavaṇādīn parityajya yadā madhuratāṃ gataḥ<BR>
14.14cd: tadā tan nigiran yogī ṣaṇmāsān mṛtyujid bhavet<BR>
14.15ab: jarāvyādhivinirmuktaḥ kṛṣṇakeśo 'cyutadyutiḥ<BR>
14.15cd: jīved ācandratārārkam abhyasyaṃś ca kva cit kva cit<BR>
14.16ab: pūrvoktabudbudākāraṃ svarūpam anucintayan<BR>
14.16cd: nīrāvaraṇavijñānam āpnotīti kim adbhutam<BR>
14.17ab: tam eva dyutisaṃyuktaṃ dhyāyann ādhāravarjitam<BR>
14.17cd: paśyate vatsaraiḥ sarvaṃ rasāvaraṇam āśritam<BR>
14.18ab: jalatattvoktabimbādi tadūrdhvam anucintayan<BR>
14.18cd: pūrvoktaṃ sarvam āpnoti rasāvaraṇajaṃ sphuṭam<BR>
14.19ab: ato rūpavatīṃ vakṣye divyadṛṣṭipradāṃ śubhām<BR>
14.19cd: dhāraṇāṃ sarvasiddhyarthaṃ rūpatanmātram āśritām<BR>
14.20ab: ekāntastho yadā yogī bahirmīlitalocanaḥ<BR>
14.20cd: śaratsaṃdhyābhrasaṃkāśaṃ yat tat kiṃ cit prapaśyati<BR>
14.21ab: tatra cetaḥ samādhāya yāvad āste daśāhnikam<BR>
14.21cd: tāvat sa paśyate tatra bindūn sūkṣmatamān api<BR>
14.22ab: ke cit tatra sitā raktāḥ pītā nīlās tathāpare<BR>
14.22cd: tān dṛṣṭvā teṣu saṃdadhyān mano 'tyantam ananyadhīḥ<BR>
14.23ab: ṣaṇmāsāt paśyate teṣu rūpāṇi subahūni ca<BR>
14.23cd: tryabdāt tāny eva tejobhiḥ pradīptāni sthirāṇi ca<BR>
14.24ab: tāny abhyasyaṃs tato dvyabdād bimbākārāṇi paśyati<BR>
14.24cd: tato 'bdāt paśyate tejaḥ ṣaṇmāsāt puruṣākṛti<BR>
14.25ab: trimāsād vyāpakaṃ tejo māsāt sarvaṃ visarpitam<BR>
14.25cd: kālakramāc ca pūrvoktaṃ rūpāvaraṇam āśritam<BR>
14.26ab: sarvaṃ phalam avāpnoti divyadṛṣṭiś ca jāyate<BR>
14.26cd: itīyaṃ kalpanāśūnyā dhāraṇākṛtakoditā<BR>
14.27ab: daśapañcavidho bhedaḥ svayam evātra jāyate<BR>
14.27cd: ato 'syāṃ niścayaṃ kuryāt kim anyaiḥ śāstraḍambaraiḥ<BR>
14.28ab: ataḥ sparśavatīm anyāṃ kathayāmi tavādhunā<BR>
14.28cd: dhāraṇāṃ tu yayā yogī vajradehaḥ prajāyate<BR>
14.29ab: ṣaṭkoṇamaṇḍalāntaḥstham ātmānaṃ paribhāvayet<BR>
14.29cd: rūkṣam añjanasaṃkāśaṃ pratyaṅgasphuritākulam<BR>
14.30ab: tato 'sya daśabhir devi divasais tvaci sarvataḥ<BR>
14.30cd: bhavet pipīlikāsparśas tatas tam anucintayan<BR>
14.31ab: vajradehatvam āsādya pūrvoktaṃ pūrvaval labhet<BR>
14.31cd: pūrvoktamaṇḍalākāraṃ pūrvarūpaṃ vicintayan<BR>
14.32ab: sparśatattvāvṛtijñānaṃ labhan kena nivāryate<BR>
14.32cd: hīnamaṇḍalam ātmānaṃ dhyāyet tatpatisiddhaye<BR>
14.33ab: yayā saṃsiddhayā sarva sparśavedī bhaviṣyati<BR>
14.33cd: karṇau pidhāya yatnena nimīlitavilocanaḥ<BR>
14.34ab: saṃśṛṇoti mahāghoṣaṃ cetas tatrānusaṃdadhet<BR>
14.34cd: dīpyate jāṭharo vahnis tato 'sya daśabhir dinaiḥ<BR>
14.35ab: dūrāc chravaṇavijñānaṃ ṣaṇmāsād upajāyate<BR>
14.35cd: yas tasyānte dhvanir mandaḥ kiṃ cit kiṃ cid vibhāvyate<BR>
14.36ab: sakalātmā sa vijñeyas tadabhyāsād ananyadhīḥ<BR>
14.36cd: śabdāvaraṇavijñānam āpnoti sthiratāṃ gatam<BR>
14.37ab: yaḥ punaḥ śrūyate śabdas tadante śaṅkhanādavat<BR>
14.37cd: pralayākalarūpaṃ tad abhyasyaṃ tatphalepsubhiḥ<BR>
14.38ab: sa evātitarām anyaśabdapracchādako yadā<BR>
14.38cd: vijñānākala ity uktas tadāsāv aparājite<BR>
14.39ab: manohlādakaro yo 'nyas tadante saṃvibhāvyate<BR>
14.39cd: sa mantra iti vijñeyo yogibhir yogakāṅkṣibhiḥ<BR>
14.40ab: tatas tu śrūyate yo 'nyaḥ śāntaghaṇṭāninādavat<BR>
14.40cd: sa mantreśa iti proktaḥ sarvasiddhiphalapradaḥ<BR>
14.41ab: ghaṇṭānādavirāmānte yaḥ śabdaḥ saṃprajāyate<BR>
14.41cd: mantreśeśapadaṃ tad dhi siddhīnāṃ kāraṇaṃ mahat<BR>
14.42ab: anilenāhatā vīṇā yādṛṅ nādaṃ vimuñcati<BR>
14.42cd: tādṛśo yo dhvanis tatra taṃ vidyāc chāmbhavaṃ padaṃ<BR>
14.43ab: pṛthag vā kramaśo vāpi sarvān etān samabhyaset<BR>
14.43cd: prāpnoti sarvavit siddhīḥ śabdāvaraṇam āśritāḥ<BR>
14.44ab: ity etāḥ kathitāḥ pañca tanmātrāṇāṃ tu dhāraṇāḥ<BR>
<BR>
iti śrīmālinīvijayottare tantre tanmātradhāraṇādhikāraś caturdaśaḥ<BR>
samāptaḥ<BR>
<BR>
<BR>
akṣadhāraṇādhikāraḥ pañcadaśaḥ<BR>
<BR>
<BR>
15.1ab: atha vāgindriyādīnāṃ manontānām anukramāt<BR>
15.1cd: dhāraṇāḥ saṃpravakṣyāmi daśaikāñ ca samāsataḥ<BR>
15.2ab: vadanāntar namaḥśabdam ātmanaś cintayed budhaḥ<BR>
15.2cd: gṛhītavāktvam abhyeti maunena madhusūdani<BR>
15.3ab: sarvatrāskhalitā vāṇī ṣaḍbhir māsaiḥ pravartate<BR>
15.3cd: sarvaśāstrārthavettṛtvaṃ vatsarād upajāyate<BR>
15.4ab: vāg evāsya pravarteta kāvyālaṅkārabhūṣitā<BR>
15.4cd: tribhir abdaiḥ svayaṃ kartā śāstrāṇāṃ saṃprajāyate<BR>
15.5ab: tatraiva cintayed dehaṃ svakīyam anurūpataḥ<BR>
15.5cd: bhūyas tam eva dhavalam īṣattejovabhāsitam<BR>
15.6ab: rasāntaḥsomabimbāditejontaṃ tam anusmaret<BR>
15.6cd: sarvaṃ phalam avāpnoti vāgāvaraṇajaṃ kramāt<BR>
15.7ab: pāṇau cittaṃ samādāya ṣaṇmāsād dūrasaṃsthitam<BR>
15.7cd: vastu gṛhṇāty asaṃdehāt tryabdāt pāre 'pi vāridheḥ<BR>
15.8ab: tatrātmadehapūrvaṃ tu padmābham anucintayan<BR>
15.8cd: savyāpārādibhedena caturdaśakam ādarāt<BR>
15.9ab: puroktakālaniyamāt pūrvoktenaiva vartmanā<BR>
15.9cd: sarvaṃ phalam avāpnoti hastāvṛtisamāśritam<BR>
15.10ab: pādāv evaṃvidhau dhyāyan vatsaratrayam ādarāt<BR>
15.10cd: muhūrtena samudrāntām aśrānto bhramati kṣitim<BR>
15.11ab: caturdaśa samabhyarcya svadehādikam abhyasan<BR>
15.11cd: prāpnoti pūrvavat sarvaṃ phalaṃ pādāvṛtisthitam<BR>
15.12ab: pāyāv api manastattvaṃ sthirīkurvann avāpsyati<BR>
15.12cd: māsena tadbhavavyādhi vimuktim avilambataḥ<BR>
15.13ab: puṇyaślokatvam āpnoti tribhir abdair anādarāt<BR>
15.13cd: caturdaśavidhaṃ cātra pūrvavat phalam āpsyati<BR>
15.14ab: svarūpataḥ smarel liṅgaṃ māsamātrāj jitendriyaḥ<BR>
15.14cd: ṣaḍbhir māsair anāyāsād icchākāmitvam āpnuyāt<BR>
15.15ab: caturdaśavidhe bhede tatrābhyaste mahāmatiḥ<BR>
15.15cd: liṅgāvaraṇajaṃ sarvaṃ pūrvaval labhate phalam<BR>
15.16ab: svajihvām induvarṇābhāṃ cintayed daśabhir dinaiḥ<BR>
15.16cd: prāpnoty anubhavaṃ yogī jihvābhāvam ivātmanaḥ<BR>
15.17ab: āsvādayati dūrasthaṃ ṣaṇmāsād ekamānasaḥ<BR>
15.17cd: vatsarais tu tribhiḥ sākṣāl leḍhy asau paramāmṛtam<BR>
15.18ab: yenāsau bhavate yogī jarāmaraṇavarjitaḥ<BR>
15.18cd: apeyādiprasakto 'pi na pāpaiḥ paribhūyate<BR>
15.19ab: pūrvavat sarvam anyac ca svadehādy anucintayan<BR>
15.19cd: phalam āpnoty asaṃdehād rasanāvṛtisaṃbhavam<BR>
15.20ab: kanakābhaṃ svakaṃ ghrāṇam anucintayataḥ śanaih<BR>
15.20cd: divasair daśabhir ghrāṇaśunyatānubhavo bhavet<BR>
15.21ab: ṣaṇmāsād gandham āghrāti dūrasthasyāpi vastunaḥ<BR>
15.21cd: ghātayed gandham āghrāya yasya ruṣṭo bhaviṣyati<BR>
15.22ab: vatsarais tu tribhir divyaṃ gandham āsādya yogavit<BR>
15.22cd: jarāmaraṇanairguṇyayukto divyatvam arhati<BR>
15.23ab: sarvam anyad yathoddiṣṭaṃ tathaiva ca vicintayet<BR>
15.23cd: kramikaṃ phalam āpnoti ghrāṇāvaraṇam āsthitam<BR>
15.24ab: udayādityasaṃkāśe cintayaṃś cakṣuṣī nije<BR>
15.24cd: daśāhāc cakṣuṣo raktasrāvānubhavam āpsyati<BR>
15.25ab: vedanā mahatī cāsya lalāṭe saṃprajāyate<BR>
15.25cd: na bhetavyaṃ mahādevi na cābhyāsaṃ parityajet<BR>
15.26ab: saṃtyajann andhatām eti tena yatnāt samabhyaset<BR>
15.26cd: ṣaḍbhir māsair mahāyogī divyadṛṣṭiḥ prajāyate<BR>
15.27ab: chidrāṃ prapaśyate bhūmiṃ kaṭāhāntām atandritaḥ<BR>
15.27cd: ādhruvāntam athordhvaṃ ca karāmalakavad budhaḥ<BR>
15.28ab: vatsarais tu tribhir yogī brahmāṇḍāntaṃ prapaśyati<BR>
15.28cd: tadantar yoginījñānaṃ śarīrasthaṃ prajāyate<BR>
15.29ab: svadehādikam anyac ca pūrvoktaṃ pūrvavat smaran<BR>
15.29cd: nayanāvṛtijaṃ sarvam āpnotīti kim adbhutam<BR>
15.30ab: sarvatrāñjanapatrābhāṃ nistaraṅgāṃ tvacaṃ smaran<BR>
15.30cd: śastrair api na māsena chettuṃ śakyo bhaviṣyati<BR>
15.31ab: ṣaṇmāsād atitīvreṇa nāgnināpy eṣa dahyate<BR>
15.31cd: vatsaratritayād yogī vajropalaviṣāhibhiḥ<BR>
15.32ab: pīḍyate na kadā cit syād ajarāmaratāṃ gataḥ<BR>
15.32cd: sparśāvṛtijavijñāna gītavac ca caturdaśa<BR>
15.33ab: bhedāḥ saha phalair jñeyāḥ pūrvakālānusārataḥ<BR>
15.33cd: kiṃ tv atra cintayed dehaṃ svadehādibhir āvṛtam<BR>
15.34ab: saṃdadhānaḥ svakaṃ cetaḥ śrotrākāśe vicakṣaṇaḥ<BR>
15.34cd: dūrāc chravaṇavijñānaṃ ṣaṇmāsād upajāyate<BR>
15.35ab: tribhiḥ saṃvatsarair devi brahmāṇḍāntar udīritam<BR>
15.35cd: śṛṇoti sa sphuṭaṃ sarvaṃ jarāmaraṇavarjitaḥ<BR>
15.36ab: tatrākāśoktavat sarvaṃ svadehādy anucintayet<BR>
15.36cd: śrotrāvaraṇajaṃ sarvaṃ phalam āpnoti pūrvavat<BR>
15.37ab: manovatīm ato vakṣye dhāraṇāṃ sarvasiddhidām<BR>
15.37cd: yayā saṃsiddhayā devi sarvasiddhiphalaṃ labhet<BR>
15.38ab: mana eva manuṣyāṇāṃ kāraṇaṃ bandhamokṣayoḥ<BR>
15.38cd: tasmāt tad abhyasen mantrī yadīcchen mokṣam akṣayam<BR>
15.39ab: tad ardhacandrasaṃkāśam adhovaktraṃ hṛdi sthitam<BR>
15.39cd: cintayan māsamātreṇa pratibhāṃ pratipatsyate<BR>
15.40ab: akasmāt paśyate kiṃ cid akasmāc chṛṇute tathā<BR>
15.40cd: sarvendriyātmakaṃ jñānaṃ akasmāc ca kva cit kva cit<BR>
15.41ab: svasvakendriyavijñānaṃ saṃpaśyed vatsaratrayāt<BR>
15.41cd: bhavate yogayuktasya yoginaḥ suparisphuṭam<BR>
15.42ab: svadehādikam apy atra pūrvoktavad anusmaran<BR>
15.42cd: cittāvaraṇavijñānaṃ prāpya somaguṇaṃ labhet<BR>
15.43ab: ity ekādaśa gītāni samabhyasyāni te tathā<BR>
15.43cd: indriyāṇi yataḥ sarvaṃ phalam eṣu pratiṣṭhitam<BR>
15.44ab: bandhamokṣāv ubhāv etāv indriyāṇi jagur budhāḥ<BR>
15.44cd: vigṛhītāni bandhāya vimuktāni vimuktaye<BR>
15.45ab: etāni vyāpake bhāve yadā syur manasā saha<BR>
15.45cd: vimuktānīti vidvadbhir jñātavyāni tadā priye<BR>
15.46ab: yadā tu viṣaye kvāpi pradeśāntaravartini<BR>
15.46cd: saṃsthitāni tadā tāni baddhānīti pracakṣate<BR>
15.47ab: ity ayaṃ dvividho bhāvaḥ śuddhāśuddhaprabhedataḥ<BR>
15.47cd: indriyāṇāṃ samākhyātaḥ siddhayogīśvarīmate<BR>
<BR>
iti śrīmālinīvijayottare tantre 'kṣadhāraṇādhikāraḥ pañcadaśaḥ<BR>
samāptaḥ<BR>
<BR>
<BR>
dhāraṇādhikāraḥ ṣoḍaśaḥ<BR>
<BR>
16.1ab: atha garvamayīṃ divyāṃ dhāraṇāṃ dhāraṇottamām<BR>
16.1cd: mahāgarvakarīṃ vakṣye yogināṃ yogavandite<BR>
16.2ab: ṣoḍaśāraṃ smarec cakram ātmadeham ananyadhīḥ<BR>
16.2cd: eṣo 'ham iti saṃcintya svakāryaparivāritam<BR>
16.3ab: apradhṛṣyo bhaved yogī vatsaratritayena tu<BR>
16.3cd: mamatvam acyutaṃ tasya bhavet sarvatra kutra cit<BR>
16.4ab: tādṛgrūpasya cakrasya nābhiṃ mūrtiṃ svakāṃ smaran<BR>
16.4cd: cintayet sarvam evāhaṃ mayi sarvam avasthitam<BR>
16.5ab: tato 'haṅkāravijñānaṃ prāpnotīti kim adbhutam<BR>
16.5cd: hṛccakre samanudhyāyan matsvarūpam atandritaḥ<BR>
16.6ab: avilambam avāpnoti garvāvaraṇajaṃ phalam<BR>
16.6cd: bimbādikaṃ kramāt sarvaṃ cintayan nīlalohitam<BR>
16.7ab: tadbhavaṃ sarvam āpnoti daśāvasthāpracoditam<BR>
16.7cd: iti garvamayī proktā prajāpatiguṇapradā<BR>
16.8ab: udyadādityabimbābhaṃ hṛdi padmam anusmaran<BR>
16.8cd: dharmādibhāvasaṃyuktam aṣṭapatraṃ sakarṇikam<BR>
16.9ab: māsena sthirabuddhiḥ syāt ṣaḍbhiḥ śrutidharo bhavet<BR>
16.9cd: tribhir abdaiḥ svayaṃ kartā śāstrāṇāṃ saṃprajāyate<BR>
16.10ab: svāṃ tatra cintayen mūrtiṃ buddhitattvaṃ prapaśyati<BR>
16.10cd: tadīśajñānam āpnoti brahmāṇam anucintayan<BR>
16.11ab: vedān udgirate suptaḥ samādhistho 'thavā muniḥ<BR>
16.11cd: susthirās te sadābhyāsād anadhītā api sphuṭam<BR>
16.12ab: bimbādikaṃ kramāt sarvaṃ pūrvoktam anucintayan<BR>
16.12cd: prāpnoti brāhmam aiśvaryaṃ buddhyāvaraṇam āśritam<BR>
16.13ab: hṛdi bimbaṃ raver dhyāyet tadantaḥ somamaṇḍalam<BR>
16.13cd: evam abhyasatas tasya ṣaṇmāsād upajāyate<BR>
16.14ab: divyacakṣur anāyāsāt siddhiḥ syād vatsaratrayāt<BR>
16.14cd: svadehaṃ cintayaṃs tatra guṇajñānam avāpsyati<BR>
16.15ab: liṅgākāraṃ smaran dīptaṃ tadīśatvam avāpnuyāt<BR>
16.15cd: bimbādi pūrvavad dhyāyan daśakaṃ daśakātmakam<BR>
16.16ab: phalam āpnoty asaṃdehād guṇāvaraṇasaṃsthitam<BR>
16.16cd: caturviṃśaty amī proktāḥ pratyekaṃ daśapañcadhā<BR>
16.17ab: dhāraṇāḥ kṣmāditattvānāṃ samāsād yogināṃ hitāḥ<BR>
16.17cd: trayodaśātmake bhede ṣaḍ anyāḥ saṃsthitā yathā<BR>
16.18ab: yoginām anuvarṇyante tathā yogaprasiddhaye<BR>
16.18cd: dehaṃ muktvā svarūpeṇa nānyat kiṃ cid iti smaret<BR>
16.19ab: sitapadmāsanāsīnaṃ maṇḍalatritayopari<BR>
16.19cd: evam atra sthirībhūte māsamātreṇa yogavit<BR>
16.20ab: sarvavyādhivinirmukto bhavatīti kim adbhutam<BR>
16.20cd: ṣaṇmāsād asya vijñānaṃ jāyate pṛthivītale<BR>
16.21ab: abdāj jarādinirmuktas tribhiḥ puṃstattvadṛg bhavet<BR>
16.21cd: hṛdadhaḥ paṅkaje 'traiva dvādaśārdhāṅgulāṃ tanum<BR>
16.22ab: hṛdantāṃ bhāvayet svākyāṃ ṣaṇmāsān mṛtyujid bhavet<BR>
16.22cd: tribhir abdaiḥ samāpnoti puṃstattveśvaratulyatām<BR>
16.23ab: bimbādau pūrvavat sarvaṃ tatra saṃcintite sati<BR>
16.23cd: phalam āpnoty asaṃdehāt puruṣāvaraṇasthitam<BR>
16.24ab: etad vedāntavijñānaṃ samāsād upavarṇitam<BR>
16.24cd: kapilasya purā proktam etad vistaraśo mayā<BR>
16.25ab: śaratsaṃdhyābhrasaṃghābhaṃ svadeham anucintayan<BR>
16.25cd: vītarāgatvam abhyeti ṣaḍbhir māsair na saṃśayaḥ<BR>
16.26ab: jarāmaraṇanirmukto varṣeṇaivopajāyate<BR>
16.26cd: tryabdāj jñānam avāpnoti rāgāvaraṇajaṃ mahat<BR>
16.27ab: raktaṃ saṃcintayed dehaṃ saṃpūrṇābhroparisthitam<BR>
16.27cd: māsaṣaṭkam anudvigno vītarāgatvasiddhaye<BR>
16.28ab: smaran saṃvatsare samyaṅ mṛtyunā na prapīḍyate<BR>
16.28cd: tribhir abdair jitadvandvo rāge ca samatāṃ vrajet<BR>
16.29ab: raktapadmasthitaṃ raktaṃ pañcaparvaṃ hṛdāvadhi<BR>
16.29cd: dhyāyan phalam avāpnoti pūrvoktam akhilaṃ kramāt<BR>
16.30ab: bimbādi cātra pūrvoktam anucintayato muhuḥ<BR>
16.30cd: phalaṃ bhavati niḥśeṣaṃ rañjakāvṛtisaṃbhavam<BR>
16.31ab: hṛdi padmaṃ sitaṃ dhyāyed dvyaṣṭapatraṃ sakesaram<BR>
16.31cd: sarvāmṛtamayaṃ divyaṃ candrakalpitakarṇikam<BR>
16.32ab: niścalaṃ tatra saṃyamya ceto nidrāntam ātmanaḥ<BR>
16.32cd: tato yat paśyate svapne tathyaṃ tat tasya jāyate<BR>
16.33ab: evam abhyasatas tasya buddhipadmoditaṃ phalam<BR>
16.33cd: sarvaṃ prajāyate tasya tatkālakramayogataḥ<BR>
16.34ab: caturaṅguladehādi sarvaṃ tatra vicintayan<BR>
16.34cd: pūrvavat sarvam āpnoti vidyātattvasamudbhavam<BR>
16.35ab: hṛdayād ekam ekaṃ tu vyatikramyārdham aṅgulam<BR>
16.35cd: pṛthak cakratrayaṃ dhyāyed raktanīlāsitaṃ kramāt<BR>
16.36ab: tatratyadvyekaparvaṃ tu puruṣaṃ tatsamadyutim<BR>
16.36cd: bimbādikaṃ ca yat proktaṃ tattvatrayam idaṃ mahat<BR>
16.37ab: trayodaśātmakaṃ bhedam etadantaṃ vidur budhāḥ<BR>
16.37cd: ekādaśaprabhedena tattvadvayam athocyate<BR>
16.38ab: kaṇṭhakūpāvadhau cakre pañcāre nābhisaṃsthitam<BR>
16.38cd: dhyāyet svarūpam ātmīyaṃ dīptanetropalabdhavat<BR>
16.39ab: kṣityādikālatattvānte yad vastu sthitam adhvani<BR>
16.39cd: sarvaṃ prasādhya yogīndro na kālenābhibhūyate<BR>
16.40ab: bimbādike 'pi tatrasthe yoginām anucintite<BR>
16.40cd: bhavatīti kilāścaryam anāyāsena tatphalam<BR>
16.41ab: kaṇṭhākāśe sthiraṃ cetaḥ kurvan yogī dine dine<BR>
16.41cd: māyotthaṃ phalam āpnoti bimbādāv api tatrage<BR>
16.42ab: kaṇṭhakūpavidhānābhaṃ rāhugrastendubimbavat<BR>
16.42cd: cintayan na punar yāti māyāder vaśavartitām<BR>
16.43ab: tad eva tatra svarbhānumuktavat paricintayan<BR>
16.43cd: tejodehādikaṃ cāpi prāpnoti parameśatām<BR>
16.44ab: madhyandinakarākāraṃ lambakasthaṃ vicintayet<BR>
16.44cd: samastamantracakrasya rūpaṃ yat sāmudāyikam<BR>
16.45ab: tataḥ kālakramād yogī mantratvam adhigacchati<BR>
16.45cd: anuṣaṅgaphalaṃ cātra pūrvoktaṃ sarvam iṣyate<BR>
16.46ab: mūrtiṃ tatraiva saṃcintya mantreśatvam avāpnuyāt<BR>
16.46cd: tadadhodīpakaṃ tejo dhyātvā tatpatitāṃ vrajet<BR>
16.47ab: sabāhyābhyantaraṃ tasmād adhordhvaṃ vyāpi ca smaran<BR>
16.47cd: tejo mantreśvareśānapadān na cyavate naraḥ<BR>
16.48ab: baddhvā padmāsanaṃ yogī parābījam anusmaran<BR>
16.48cd: bhruvor madhye nyasec cittaṃ tadbahiḥ kiṃ cid agrataḥ<BR>
16.49ab: nimīlitākṣo hṛṣṭātmā śabdālokavivarjite<BR>
16.49cd: paśyate puruṣaṃ tatra dvādaśāṅgulam āyatam<BR>
16.50ab: tatra cetaḥ sthiraṃ kuryāt tato māsatrayopari<BR>
16.50cd: sarvāvayavasaṃpūrṇaṃ tejorūpam acañcalam<BR>
16.51ab: prasannam indusaṃkāśaṃ paśyati divyacakṣuṣā<BR>
16.51cd: taṃ dṛṣṭvā puruṣam divyaṃ kālajñānaṃ pravartate<BR>
16.52ab: aśiraske bhaven mṛtyuḥ ṣaṇmāsābhyantareṇa tu<BR>
16.52cd: vañcanaṃ tatra kurvīta yatnāt kālasya yogavit<BR>
16.53ab: brahmarandhropari dhyāyec candrabimbam akalmaṣam<BR>
16.53cd: sravantam amṛtaṃ divyaṃ svadehāpūrakaṃ bahu<BR>
16.54ab: tenāpūritam ātmānaṃ cetonālānusarpiṇā<BR>
16.54cd: sabāhyābhyantaraṃ dhyāyan daśāhān mṛtyujid bhavet<BR>
16.55ab: mahāvyādhivināśe 'pi yogam enaṃ samabhyaset<BR>
16.55cd: pratyaṅgavyādhināśāya pratyaṅgagam anusmaran<BR>
16.56ab: dhūmravarṇaṃ yadā paśyen mahāvyādhis tadā bhavet<BR>
16.56cd: kṛṣṇe kuṣṭham avāpnoti nīle śītalikābhayam<BR>
16.57ab: hīnacakṣuṣi tadrogaṃ nāsāhīne tadātmakam<BR>
16.57cd: yad yad aṅgaṃ na paśyeta tatra tadvyādhim ādiśet<BR>
16.58ab: ātmano vā pareṣāṃ vā yogī yogapathe sthitaḥ<BR>
16.58cd: varṣais tu pañcabhiḥ sarvam vidyātattvāntam īśvari<BR>
16.59ab: vetti bhuṅkte ca satataṃ na ca tasmāt prahīyate<BR>
16.59cd: tatrasthe tejasi dhyāte sarvadehavisarpiṇi<BR>
16.60ab: pūrvoktaṃ sarvam āpnoti tatkālakramayogataḥ<BR>
16.60cd: athordhvavyāpini dhyāne tatra tasmād akhaṇḍitaḥ<BR>
16.61ab: sarvamantreśvareśatvān na bhūyo 'pi nivartate<BR>
16.61cd: evaṃ lalāṭadeśe 'pi mahādīptam anusmaran<BR>
16.62ab: prapaśyaty acirād eva varṇāṣṭakayutaṃ kramāt<BR>
16.62cd: indranīlapratīkāśaṃ śikhikaṇṭhasamadyuti<BR>
16.63ab: rājāvartanibhaṃ cānyat tathā vaiḍūryasaṃnibham<BR>
16.63cd: puṣparāganibhaṃ cānyat pravālakasamadyuti<BR>
16.64ab: padmarāgapratīkāśam anyac candrasamadyuti<BR>
16.64cd: tāṃ dṛṣṭvā paramāṃ jyotsnāṃ divyajñānaṃ pravartate<BR>
16.65ab: vihārapādacārādi tataḥ sarvaṃ pravartate<BR>
16.65cd: adhordhvaṃ vyāpini dhyāte na tasmāc cyavate padāt<BR>
16.66ab: ity etat sarvam ākhyātaṃ lakṣyabhedavyavasthitam<BR>
16.66cd: adhunā cittabhedo 'pi samāsād upadiśyate<BR>
16.67ab: piśācānantaparyantaguṇāṣṭakasamīhayā<BR>
16.67cd: tattadrūpaguṇaṃ kuryāt samyag īśe sthiraṃ manaḥ<BR>
16.68ab: itīśvarapadāntasya mārgasyāsya pṛthak pṛthak<BR>
16.68cd: yathopāsā tathākhyātā yogināṃ yogasiddhaye<BR>
<BR>
iti śrīmālinīvijayottare tantre dhāraṇādhikāraḥ ṣoḍaśaḥ samāptaḥ<BR>
<BR>
<BR>
saptadaśaḥ ṣaḍaṅgayogādhikāraḥ<BR>
<BR>
17.1ab: athaitat sarvam uddiṣṭaṃ yadi na sphuṭatāṃ vrajet<BR>
17.1cd: sphuṭīkṛte 'sthire tatra na manas tiṣṭhate sphuṭam<BR>
17.2ab: gatibhaṅgaṃ tatas tasya prāṇāyāmena kārayet<BR>
17.2cd: sa ca pañcavidhaḥ proktaḥ pūrakādiprabhedataḥ<BR>
17.3ab: pūrakaḥ kumbhakaś caiva recako hy apakarṣakaḥ<BR>
17.3cd: utkarṣaḥ pañcamo jñeyas tadabhyāsāya yogibhiḥ<BR>
17.4ab: pūrakaḥ pūraṇād vāyor dvedhā ṣoḍhā ca gīyate<BR>
17.4cd: svabhāvapūraṇād eko virecyānyaḥ prapūritaḥ<BR>
17.5ab: nāsāmukhordhvatālūnāṃ randhrabhedād vibhidyate<BR>
17.5cd: bhinnaḥ ṣoḍhātvam abhyeti punar bhedair anantatām<BR>
17.6ab: kumbhaḥ pañcavidho jñeyas tatraikaḥ pūritād anu<BR>
17.6cd: vidhṛto recakāt paścād dvitīyaḥ parikīrtitaḥ<BR>
17.7ab: dvayor ante dvayaṃ cānyat svabhāvasthaś ca pañcamaḥ<BR>
17.7cd: sthānāntaraprabhedena gacchaty eṣo 'py anantatām<BR>
17.8ab: recakaḥ pūrvavaj jñeyo dvidhābhūtaḥ ṣaḍātmakaḥ<BR>
17.8cd: sthānasaṃstambhito vāyus tasmād utkṛṣya nīyate<BR>
17.9ab: yo 'nyapradeśasaṃprāptyai sa utkarṣaka iṣyate<BR>
17.9cd: tasmād api punaḥ sthānaṃ yato nītas tadāhṛtaḥ<BR>
17.10ab: apakarṣaka ity ukto dvāv apy etāv anekadhā<BR>
17.10cd: eṣām abhyasanaṃ kuryāt padmakādyāsanasthitaḥ<BR>
17.11ab: adhamaḥ sakṛdudghāto madhyamo dviguṇo mataḥ<BR>
17.11cd: jyeṣṭhaḥ syād yas trirudghātaḥ sa ca dvādaśamātrakaḥ<BR>
17.12ab: trirjānuveṣṭanān mātrā triguṇāc choṭikātrayāt<BR>
17.12cd: ajitāṃ nākramen mātrāṃ vāyudoṣanivṛttaye<BR>
17.13ab: pratyaṅgadhāraṇād vāyuṃ na ca cakṣuṣi dhārayet<BR>
17.13cd: nābhihṛttālukāntasthe vidhṛte maruti kramāt<BR>
17.14ab: catasro dhāraṇā jñeyāḥ śikhyambvīśāmṛtātmikāḥ<BR>
17.14cd: yad yatra cintayed dravyaṃ tat tat sarvagataṃ smaret<BR>
17.15ab: bindunādātmakaṃ rūpam īśānī dhāraṇā śritā<BR>
17.15cd: amṛtāyāṃ smared induṃ kālatyāgoktavartmanā<BR>
17.16ab: dhāraṇābhir ihaitābhir yogī yogapathe sthitaḥ<BR>
17.16cd: heyaṃ vastu parityajya yāyāt padam anāmayam<BR>
17.17ab: trivedadvīndusaṅkhyātasamudghātās tv imā matāḥ<BR>
17.17cd: etābhir apy adho 'py uktaṃ phalaṃ prāpnoty anuttamam<BR>
17.18ab: yogāṅgatve samāne 'pi tarko yogāṅgam uttamam<BR>
17.18cd: heyādyālocanāt tasmāt tatra yatnaḥ praśasyate<BR>
17.19ab: mārge cetaḥ sthirībhūtaṃ heye 'pi viṣayecchayā<BR>
17.19cd: prerya tenānayet tāvad yāvat padam anāmayam<BR>
17.20ab: tadarthabhāvanāyuktaṃ mano dhyānam udāhṛtam<BR>
17.20cd: tad eva paramaṃ jñānaṃ bhāvanāmayam iṣyate<BR>
17.21ab: muhūrtād eva tatrasthaḥ samādhiṃ pratipadyate<BR>
17.21cd: tatrāpi ca suniṣpanne phalaṃ prāpnoty abhīpsitam<BR>
17.22ab: yat kiṃ cic cintayed vastu nānyatvaṃ pratipadyate<BR>
17.22cd: tena tanmayatām āpya bhavet paścād abhāvavat<BR>
17.23ab: pañcatām iva saṃprāptas tīvrair api na cālyate<BR>
17.23cd: tataḥ śabdādibhir yogī yoginīkulanandanaḥ<BR>
17.24ab: ity anena vidhānena pratyāhṛtya mano muhuḥ<BR>
17.24cd: prāṇāyāmādikaṃ sarvaṃ kuryād yogaprasiddhaye<BR>
17.25ab: sarvam apy athavā bhogaṃ manyamāno virūpakam<BR>
17.25cd: svaśarīraṃ parityajya śāśvataṃ padam ṛcchati<BR>
17.26ab: tadā pūrvoditaṃ nyāsaṃ kālānalasamaprabham<BR>
17.26cd: viparītavidhānena kuryāt skṛkchindiyuggatam<BR>
17.27ab: āgneyīṃ dhāraṇāṃ kṛtvā sarvamarmapratāpinīm<BR>
17.27cd: pūrayed vāyunā deham aṅguṣṭhān mastakāntikam<BR>
17.28ab: tam utkṛṣya tato 'ṅguṣṭhād brahmarandhrāntam ānayet<BR>
17.28cd: chedayet sarvamarmāṇi mantreṇānena yogavit<BR>
17.29ab: jīvam ādidvijārūḍhaṃ śiromālādisaṃyutam<BR>
17.29cd: kṛtvā tadagre kurvīta dvijam ādyam ajīvakam<BR>
17.30ab: ity eṣā kathitā kāla rātrir marmanikṛntanī<BR>
17.30cd: naināṃ samuccared devi ya icched dīrghajīvitam<BR>
17.31ab: śatārdhoccārayogena jāyate mūrdhni vedanā<BR>
17.31cd: evaṃ pratyayam ālocya mṛtyujiddhyānam āśrayet<BR>
17.32ab: nipīḍya taṃ tatas tatra bindunādādicintakaḥ<BR>
17.32cd: vegād utkṛṣya tatrasthaṃ kālarātryā visarjayet<BR>
17.33ab: anena kramayogena ane yojitaḥ parame pade<BR>
17.33cd: samayy api mahādevi dīkṣoktaṃ phalam aśnute<BR>
17.34ab: [lacuna] siddhayogeśvarīmate<BR>
17.34cd: tatsakāśād bhavet siddhiḥ sarvamantroktalakṣaṇā<BR>
17.35ab: tad eva mantrarūpeṇa manuṣyaiḥ samupāsyate<BR>
17.35cd: eṣa te jñeyasadbhāvaḥ kathitaḥ suravandite<BR>
17.36ab: abhaktasya guhasyāpi nākhyeyo jātucit tvayā<BR>
17.36cd: udaraṃ sarvam āpūrya brahmarandhrāntam āgatam<BR>
17.37ab: vāyuṃ bhramaṇayogena tatas taṃ prerayet tathā<BR>
17.37cd: yāvat prāṇapradeśāntaṃ yogināṃ manasepsitam<BR>
17.38ab: prāpyate punar āvṛtya tathaiva nābhimaṇḍalam<BR>
17.38cd: evaṃ samabhyaset tāvad yāvad vāsarasaptakam<BR>
17.39ab: tadāprabhṛti saṃyuktaḥ karṣayet tridaśān api<BR>
17.39cd: anenākṛṣya vijñānaṃ sarvayoginiṣevitam<BR>
17.40ab: gṛhṇīyād yogayuktātmā kim anyaiḥ kṣudraśāsanaiḥ<BR>
17.40cd: prathamaṃ mahatī ghūrṇir abhyāsāt tasya jāyate<BR>
17.41ab: tataḥ prakampo deveśi jvalatīva tato 'py aṇuḥ<BR>
<BR>
iti śrīmālinīvijayottare tantre saptadaśo yogāṅgādhikāraḥ samāptaḥ<BR>
<BR>
<BR>
paramavidyādhikāro 'ṣṭādaśaḥ<BR>
<BR>
18.1ab: śṛṇu devi paraṃ guhyam aprāpyam akṛtātmanām<BR>
18.1cd: yan na kasya cid ākhyātaṃ tad adya kathayāmi te<BR>
18.2ab: sarvam anyat parityajya cittam atra niveśayet<BR>
18.2cd: mṛcchailadhāturatnādibhavaṃ liṅgaṃ na pūjayet<BR>
18.3ab: yajed ādhyātmikaṃ liṅgaṃ yatra līnaṃ carācaram<BR>
18.3cd: bahir liṅgasya liṅgatvam anenādhiṣṭhitaṃ yataḥ<BR>
18.4ab: ataḥ prapūjayed etat paramādvaitam āśritaḥ<BR>
18.4cd: anudhyānena deveśi pareṇa paramāṇunā<BR>
18.5ab: yo 'nudhyātaḥ sa evaital liṅgaṃ paśyati nāparaḥ<BR>
18.5cd: yad etat spandanaṃ nāma hṛdaye samavasthitam % 5<BR>
18.6ab: tatra cittaṃ samādhāya kampa udbhava eva ca<BR>
18.6cd: tatra praśāntim āpnoti māsenaikena yogavit<BR>
18.7ab: hṛdayād utthitaṃ liṅgaṃ brahmarandhrāntam īśvari<BR>
18.7cd: svaprabhoddyotitāśeṣadehāntam amaladyuti<BR>
18.8ab: tatraiva paśyate sarvaṃ mantrajālaṃ mahāmatiḥ<BR>
18.8cd: tanmastakaṃ samāruhya māsamātram ananyadhīḥ<BR>
18.9ab: tatas tatra suniṣpanne ṣaṇmāsāt sarvasiddhayaḥ<BR>
18.9cd: etal liṅgam avijñāya yo liṅgī liṅgam āśrayet<BR>
18.10ab: vṛthāḷpariśramas tasya na liṅgaphalam aśnute<BR>
18.10cd: śaivam etan mahāliṅgam ātmaliṅge [na] siddhyati<BR>
18.11ab: siddhe 'tra liṅgaval liṅgī liṅgastho liṅgavarjitaḥ<BR>
18.11cd: bhavatīti kim āśrayam etasmāl liṅgaliṅitaḥ<BR>
18.12ab: anena liṅgaliṅgena yadā yogī bahir vrajet<BR>
18.12cd: tadā liṅgīti vijñeyaḥ purāntaṃ liṅgam iṣyate<BR>
18.13ab: etasmāl liṅgavijñānād yogino liṅgitāḥ smṛtāḥ<BR>
18.13cd: anenādiṣṭhitāḥ mantrāḥ śāntaraudrādibhedataḥ<BR>
18.14ab: bhavantīti kimāścaryaṃ tadbhāvagatacetasaḥ<BR>
18.14cd: raudraṃ bhāvaṃ samśritya yadi yogaṃ samabhyaset<BR>
18.15ab: durnirīkṣyo bhavet sarvaiḥ sadevāsuramānuṣaiḥ<BR>
18.15cd: gamāgamavinirmuktaḥ sarvadṛṣṭir akātaraḥ<BR>
18.16ab: muhūrtaṃ tiṣṭhate yāvat tāvad eveśam āpnuyāt<BR>
18.16cd: āviṣṭaḥ paśyate sarvaṃ sūryakoṭisamadyuti<BR>
18.17ab: yat tad akṣaram avyaktaṃ śaivaṃ bhairavam ity api<BR>
18.17cd: taṃ dṛṣṭvā vatsarārdhena yogī sarvajñatām iyāt<BR>
18.18ab: ya evainaṃ samāsādya yas tṛptim adhigacchati<BR>
18.18cd: na ca kṛtrimayogeṣu sa muktaḥ sarvabandhanaiḥ<BR>
18.19ab: prāṇāyāmādikair liṅgair yogāḥ syuḥ kṛtrimā matāḥ<BR>
18.19cd: tena te 'kṛtakasyāsya kalāṃ nārhanti ṣoḍaśīm<BR>
18.20ab: etat samabhyasan yogī divyacihnāni paśyati<BR>
18.20cd: upaviṣṭa ṛjur yogī na kiñ cid api cintayet<BR>
18.21ab: muhūrtān nirdahet sarvaṃ dehastham akṛtaṃ kṛtam<BR>
18.21cd: dahyamānasya tasyeha prakampānubhavo bhavet<BR>
18.22ab: tatas tatra sthirībhūte jyotir antaḥ prakāśate<BR>
18.22cd: tāṃ dṛṣṭvā paramāṃ dīptiṃ divyajñānaṃ pravartate<BR>
18.23ab: svatantraśivatām eti bhuñjāno viṣayān api<BR>
18.23cd: animīlitadivyākṣo yāvad āste muhūrtakam<BR>
18.24ab: tasmāt sarvagataṃ bhāvam ātmanaḥ pratipadyate<BR>
18.24cd: tam eva bhāvayed yatnāt sarvasiddhiphalepsayā<BR>
18.25ab: tatas taṃ bhāvayed yogī kampamāno 'tyanulbaṇam<BR>
18.25cd: tataḥ prapaśyate tejo lalāṭāgre samantataḥ<BR>
18.26ab: dṛṣṭvā tatparamaṃ tejo divyajñānam avāpnuyāt<BR>
18.26cd: ṣaḍbhir māsair anāyāsād vatsareṇa prasiddhyati<BR>
18.27ab: śivatulyabalo bhūtvā yatreṣṭaṃ tatra gacchati<BR>
18.27cd: cetaḥ sarvagataṃ kṛtvā muhūrtād eva yogavit<BR>
18.28ab: śakyāveśam avāpnoti prakampānubhavātmakam<BR>
18.28cd: tatas tatra sthirībhūte māsamātreṇa yogavit<BR>
18.29ab: śāktaṃ prapaśyate tejaḥ sabāhyābhyantare sthiram<BR>
18.29cd: tatra samyak suniṣpanne sarvendriyajam ādarāt<BR>
18.30ab: tatra sphuṭam avāpnoti vijñānam anivāritam<BR>
18.30cd: sarvagaṃ cātra vijñeyaṃ yad akṣarthena saṃgatam<BR>
18.31ab: evamevedam ākhyātaṃ tattvaṃ paryāyabhedataḥ<BR>
18.31cd: karmendriyāṇi buddhyantaṃ parityajya samastakam<BR>
18.32ab: bhāvayet paramāṃ śaktiṃ sarvatraiva vicakṣaṇaḥ<BR>
18.32cd: niścalaṃ tu manaḥ kṛtvā yāvat tanmayatāṃ gataḥ<BR>
18.33ab: tāvat sarvagata bhāvaṃ kṣaṇamātrāt prapadyate<BR>
18.33cd: nirdahya pāśajālāni yatheṣṭaṃ phalam āpnuyāt<BR>
18.34ab: tasmāt samabhyased enaṃ kṛtvā niścayam ātmanaḥ<BR>
18.34cd: yatrādhāravinirmukto jīvo layam avāpsyati<BR>
18.35ab: tatsthānaṃ sarvamantrāṇām utpattikṣetram iṣyate<BR>
18.35cd: dvividhaṃ tatparijñeyaṃ bāhyābhyantarabhedataḥ<BR>
18.36ab: prayātavādhikāḷmātrā sā jñeyā sarvasiddhidā<BR>
18.36cd: athavā gacchatas tasya svapnavṛttyā vicakṣaṇaḥ<BR>
18.37ab: nirodhaṃ madhyame sthāne kurvīta kṣaṇamātrakam<BR>
18.37cd: paśyate tatra cicchaktiṃ tuṭimātrām akhaṇḍitām<BR>
18.38ab: tad eva paramaṃ tattvaṃ tasmāj jātam idaṃ jagat<BR>
18.38cd: sa eva mantradehas tu sidhhayogīśvarīmate<BR>
18.39ab: tenaivāliṅgitā mantrāḥ sarvasiddhiphalapradāḥ<BR>
18.39cd: īṣadvyāvṛttavarṇas tu heyopādeyavarjitaḥ<BR>
18.40ab: yāṃ saṃvittim avāpnoti śivatattvaṃ tad ucyate<BR>
18.40cd: tatra cittaṃ sthirīkurvan sarvajñatvam avāpnuyāt<BR>
18.41ab: tatraiva divyacihnāni paśyate ca na saṃśayaḥ<BR>
18.41cd: yatraiva kutra cid gātre vikāra upajāyate<BR>
18.42ab: saṃkalpapūrvako devi tat tattvaṃ tattvam uttamam<BR>
18.42cd: tad abhyasen mahāyogī sarvajñatvajigīṣayā<BR>
18.43ab: prāpnoti paramaṃ sthānaṃ bhuktvā siddhiṃ yathepsitām<BR>
18.43cd: gandhapuṣpādibhir yogī nityam ātmānam ādarāt<BR>
18.44ab: brahmarandhrapradeśe tu pūjayed bhāvato 'pi vā<BR>
18.44cd: dravaddravyasamāyogāt snapanaṃ tasya jāyate<BR>
18.45ab: gandhapuṣpādigandhasya grahaṇaṃ yajanaṃ matam<BR>
18.45cd: ṣaḍrasāsvādanaṃ tasya naivedyāya prakalpate<BR>
18.46ab: yam evoccārayed varṇaṃ sa japaḥ parikīrtitaḥ<BR>
18.46cd: tatra cetaḥ samādhāya dahyamānasya vastunaḥ<BR>
18.47ab: jvālanatas tiṣṭhate yāvat tāvad dhomaḥ kṛto bhavet<BR>
18.47cd: yad eva paśyate rūpaṃ tad eva dhyānam iṣyate<BR>
18.48ab: prasaṅgād idam uddiṣṭam advaitayajanaṃ mahat<BR>
18.48cd: udayārkasamābhāsam ūrdhvadvāre manaḥ sthiram<BR>
18.49ab: hṛdi vāḷtat tathā kuryād dvādaśānte 'thavāpnuyāt<BR>
18.49cd: tato māsārdhamātreṇa tadrūpam upalabhyate<BR>
18.50ab: upalabdhaṃ tad abhyasya sarvajñatvāya kalpate<BR>
18.50cd: vastreṇa mukham ācchādya yogī lakṣye niyojayet<BR>
18.51ab: nābhikandād adhastāt tu yāvat tattvaṃ śikhāv adhi<BR>
18.51cd: sūkṣmatārakasaṃkāśaṃ raśmijvālākarālitam<BR>
18.52ab: prāṇaśaktyavasāne tu paśyate rūpam ātmanaḥ<BR>
18.52cd: tad evābhyāsato devi vikāsam upagacchati<BR>
18.53ab: tanmukhaṃ sarvamantrāṇāṃ sarvatantreṣu paṭhyate<BR>
18.53cd: tato 'sya māsamātreṇa kā cit saṃvittir iṣyate<BR>
18.54ab: yataḥ sarvaṃ vijānāti hṛdaye saṃvyavasthitaṃ<BR>
18.54cd: tāṃ jñātvā kasya cid yogī na samyak pratipādayet<BR>
18.55ab: adhyāyāt kathanaṃ kuryān nākāle mṛtyum āpnuyāt<BR>
18.55cd: mṛto 'pi śvabhrasaṃghāte krameṇa paripacyate<BR>
18.56ab: evaṃ jñātvāḷmahādevi svahitaṃ samupārjayet<BR>
18.56cd: śiṣyo 'py anyāyato gṛhṇan narakaṃ pratipadyate<BR>
18.57ab: na ca tatkālam āpnoti vacas tv avitathaṃ mama<BR>
18.57cd: nyāyena jñānam āsādya paścān na pratipadyate<BR>
18.58ab: tadā tasya prakurvīta vijñānāpahṛtiṃ budhaḥ<BR>
18.58cd: dhyātvā tam agrataḥ sthāpya svarūpeṇaiva yogavit<BR>
18.59ab: ṣaḍvidhaṃ vinyasen mārgaṃ tasya dehe puroktavat<BR>
18.59cd: tatas taṃ dīpam ālokya tadaṅguṣṭhāgrataḥ kramāt<BR>
18.60ab: nayet tejaḥ samāhṛtya dvādaśāntam ananyadhīḥ<BR>
18.60cd: tatas taṃ tatra saṃcintya śivenaikatvam āgatam<BR>
18.61ab: tatra dhyāyet tamorūpaṃ tirobhāvanaśīlanam<BR>
18.61cd: patantīṃ tena mārgeṇa hy aṅguṣṭhāgrāntam āgatām<BR>
18.62ab: sabāhyābhyantaraṃ dhyāyen niviḍāñjanasaprabhām<BR>
18.62cd: anena vidhinā tasya mūḍhabuddher durātmanaḥ<BR>
18.63ab: vijñānamantravidyādyā na kurvanty upakāritām<BR>
18.63cd: cittābhisandhimātreṇa hy adṛṣṭasyāpi jāyate<BR>
18.64ab: kathaṃ cid upalabdhasya nityam evāpakāriṇaḥ<BR>
18.64cd: athavā sūryabimbābhaṃ dhyātvā vicchedyam agrataḥ<BR>
18.65ab: svarbhānurūpayā śaktyā grastaṃ tam anucintayet<BR>
18.65cd: aparādhasahasrais tu kopena mahtānvitah<BR>
18.66ab: vidhim enaṃ prakurvīta krīḍārthaṃ na tu jātu cit<BR>
18.66cd: anena vidhinā bhraṣṭo vijñānād apareṇa ca<BR>
18.67ab: na śakyo yojituṃ bhūyo yāvat tenaiva noddhṛtaḥ<BR>
18.67cd: karuṇākṛṣṭacittas tu tasya kṛtvā viśodhanam<BR>
18.68ab: prāṇāyāmādibhis tīvraiḥ prāyaścittaiṛ vidhiśrutaiḥ<BR>
18.68cd: tatas tasya prakurvīta dīkṣāṃ pūrvoktavartmanā<BR>
18.69ab: tataḥ sarvam avāpnoti phalaṃ tasmād ananyadhīḥ<BR>
18.69cd: evaṃ jñātvā prayatnena gurum āsādayet sudhīḥ<BR>
18.70ab: yataḥ saṃtoṣa utpannaḥ śivajñānāmṛtātmakaḥ<BR>
18.70cd: na tasyānveṣayed vṛttaṃ śubhaṃ vā yadi vāśubham<BR>
18.71ab: sa eva tad vijānāti yuktaṃ vāyuktam eva vā<BR>
18.71cd: akāryeṣu yadā saktaḥ prāṇadvayāpahāriṣu<BR>
18.72ab: tadā nivāraṇīyo 'sau praṇatena vipaścitā<BR>
18.72cd: tenātivāryamāṇo 'pi yady asau na nivartate<BR>
18.73ab: tadānyatra kva cid gatvā śivam evānucintayet<BR>
18.73cd: eṣa yogavidhiḥ proktaḥ samāsād yogināṃ hitaḥ<BR>
18.74ab: nātra śuddhir na cāśuddhir na bhakṣyādivicāraṇam<BR>
18.74cd: na dvaitaṃ nāpi cādvaitaṃ liṅgapūjādikaṃ na ca<BR>
18.75ab: na cāpi tatparityāgo niṣparigrahatāpi vā<BR>
18.75cd: saparigrahatā vāpi jaṭābhasmādisaṃgrahaḥ<BR>
18.76ab: tattyāgo na vratādīnāṃ caraṇācaraṇaṃ ca yat<BR>
18.76cd: kṣetrādisaṃpraveśaś ca samayādiprapālanam<BR>
18.77ab: parasvarūpaliṅgādi nāmagotrādikaṃ ca yat<BR>
18.77cd: nāsmin vidhīyate kiṃ cin na cāpi pratiṣidhyate<BR>
18.78ab: vihitaṃ sarvam evātra pratiṣiddham athāpi vā<BR>
18.78cd: kiṃ tv etad atra deveśi niyamena vidhīyate<BR>
18.79ab: tattve cetaḥ sthirīkāryaṃ suprayatnena yoginā<BR>
18.79cd: tac ca yasya yathaiva syāt sa tathaiva samācaret<BR>
18.80ab: tattve niścalacittas tu bhuñjāno viṣayān api<BR>
18.80cd: na saṃspṛśyeta doṣaiḥ sa padmapatram ivāmbhasā<BR>
18.81ab: viṣāpahārimantrādisaṃnaddho bhakṣayann api<BR>
18.81cd: viṣaṃ na muhyate tena tadvad yogī mahāmatiḥ<BR>
18.82ab: ity etat kathitaṃ devi kim anyat paripṛcchasi<BR>
<BR>
iti śrīmālinīvijayottare tantre paramavidyādhikāro 'ṣṭādaśaḥ<BR>
<BR>
<BR>
kulacakrādhikāra ekonaviṃśaḥ<BR>
<BR>
19.1ab: athainaṃ paramaṃ yogavidhim ākarṇya śāṅkarī<BR>
19.1cd: punar āha prasannāsyā praṇipatya jagadgurum<BR>
19.2ab: sādhyatvena śrutā deva bhinnayonis tu mālinī<BR>
19.2cd: vidyātrayaṃ savidyāṅgaṃ vidhivac cāvadhāritam<BR>
19.3ab: adhunā śrotum icchāmi hy abhinnā sādhyate katham<BR>
19.3cd: hitāya sādhakendrāṇāṃ prasādād vaktum arhasi<BR>
19.4ab: evam ukto maheśānyā jagatāṃ patir ādarāt<BR>
19.4cd: vikasadvadanāmbhojaḥ pratyuvāca vaco 'mṛtam<BR>
19.5ab: ārirādhayiṣuḥ śaṃbhuṃ kuloktavidhinā budhaḥ<BR>
19.5cd: kulacakraṃ yajed ādau budho dīkṣoktavartmanā<BR>
19.6ab: tato japet parām śaktiṃ lakṣam ekam akhaṇḍitam<BR>
19.6cd: parābījapuṭāntaḥsthāṃ na drutāṃ na vilambitām<BR>
19.7ab: tadvat khaṇḍāṣtakaṃ cāsyā lakṣaṃ lakṣam akhaṇḍitam<BR>
19.7cd: japet kuleśvarasyāpi lakṣaṣaṭkam ananyadhīḥ<BR>
19.8ab: homayitvā daśāṃśena dravyaṃ pūrvoditaṃ budhaḥ<BR>
19.8cd: nityānusmṛtiśīlasya vāksiddhiḥ saṃprajāyate<BR>
19.9ab: svakule japayuktasya aśaktasyāpi sādhane<BR>
19.9cd: bhavanti kanyasā devi saṃsāre bhogasaṃpadaḥ<BR>
19.10ab: śaktas tu sādhayet siddhiṃ madhyamām uttamām api<BR>
19.10cd: kṛtasevāvidhiḥ pṛthvīṃ bhramed udbhrāntapantrivat<BR>
19.11ab: nagare pañcarātraṃ tu trirātraṃ pattane tu vai<BR>
19.11cd: grāme 'pi caikarātraṃ tu sthitvainaṃ vidhim ācaret<BR>
19.12ab: yan nāmādyakṣaraṃ yatra varge tat tasya vastunaḥ<BR>
19.12cd: kulam uktaṃ vidhānajñair nagarāder na saṃśayaḥ<BR>
19.13ab: yā yatra devatā varge vācyatve saṃvyavasthitā<BR>
19.13cd: saiva tasya patitvena dhyeyā pūjyā ca sādhakaiḥ<BR>
19.14ab: tasya kiṃ cit samāsādya nagarādikam ādarāt<BR>
19.14cd: svadigvargasthito bhūtvā cakraṃ yojya nijodaye<BR>
19.15ab: avā [lacuna] samekaika udite [lacuna]<BR>
19.15cd: devatā māheśvara [lacuna]<BR>
19.16ab: krameṇaiva yathā rātrau [lacuna] tathāḷdivā<BR>
19.16cd: svadiśi svodaye vargaṃ tam evānusmared budhaḥ<BR>
19.17ab: tiṣṭhed anyodayaṃ yāvat tataḥ svāṃ diśam āśrayet<BR>
19.17cd: svakulaṃ cintayan yāyāt taddeśakulam eva vā<BR>
19.18ab: yāvad anyāṃ diśaṃ mantrī tatas tad anucintayet<BR>
19.18cd: evaṃ yāvat svakaṃ sthānaṃ kulacakroktavartmanā<BR>
19.19ab: bhramitvā punar āyāti pūrvakālakrameṇa ca<BR>
19.19cd: tāvad āgatya deveśi tadeśakulanāyikā<BR>
19.20ab: daded bhakṣyādikaṃ kiṃ cid dāpayed vātha kena cit<BR>
19.20cd: anena vidhinā yukto guptācāro dṛḍhavrataḥ<BR>
19.21ab: yoginīmelakaṃ prāpya ṣaṇmāsenaiva siddhyati<BR>
19.21cd: duṣkaro 'yaṃ vidhir devi sattvahīnair narādhamaiḥ<BR>
19.22ab: sarvasiddhikaro mukhyaḥ kulaśāstreṣu sarvataḥ<BR>
19.22cd: athaikasminn api grāme pattane nagare 'pi vā<BR>
19.23ab: tad digbhāgaṃ samāśritya tad evajapate kulam<BR>
19.23cd: tribhir abdair anāyāsāt sādhayed uttamaṃ phalam<BR>
19.24ab: lokayātrāparityakto grāsamātraparigrahaḥ<BR>
19.24cd: athavā nābhicakre tu dhyānacakraṃ kulātmakam<BR>
19.25ab: cetasā bhramaṇaṃ kuryāt sarvakālakrameṇa tu<BR>
19.25cd: tato 'sya vatsarārdhena dehāntaṃ yoginīkulam<BR>
19.26ab: āvirbhavaty asaṃdehāt svavijñānaprakāśakam<BR>
19.26cd: tenāvirbhūtamātreṇa yogī yogikule kulī<BR>
19.27ab: bhaved api patir devi yogināṃ parameśvari<BR>
19.27cd: athavā cintayed devi yakārādikramāṣṭakam<BR>
19.28ab: svarūpeṇa prabhākārakarālākulavigraham<BR>
19.28cd: tasya madhye kuleśānaṃ svabodhakam anusmaran<BR>
19.29ab: sarvam eva ca tatpaścāc cakraṃ dīpaśikhākṛtim<BR>
19.29cd: saṃbhūtaṃ cintayed yogī yoginīpadakāṅkṣayā<BR>
19.30ab: etasmin vyaktim āpanne piṇḍasthaṃ buddha ucyate<BR>
19.30cd: tato 'syākasmikī devi mahāmudropajāyate<BR>
19.31ab: śṛṅgāravīrakāruṇyaśokakopādayas tathā<BR>
19.31cd: prabuddham etad uddiṣṭaṃ piṇḍastham amarārcite<BR>
19.32ab: divasair abhiyuktasya tato 'sya bahubhir dinaiḥ<BR>
19.32cd: dharāditattvabhāvānāṃ saṃvittir upajāyate<BR>
19.33ab: suprabuddhaṃ tad icchanti piṇḍasthaṃ jñānam uttamam<BR>
19.33cd: cakraṃ ca triguṇāṣṭāram athavā tatra cintayet<BR>
19.34ab: kādihāntākṣarākrāntaṃ pūrvarūpaṃ sabindukam<BR>
19.34cd: tatrāpi pūrvavat sarvaṃ kurvann etad phalaṃ labhet<BR>
19.35ab: ādivarṇānvitaṃ vātha ṣoḍaśāram anusmaran<BR>
19.35cd: madhyakrameṇa vā yogī pañcamaṃ cumbakādibhiḥ<BR>
19.36ab: dvāsaptatisahasrāṇi nāḍīnāṃ nābhicakrake<BR>
19.36cd: yataḥ piṇḍatvam āyānti tenāsau piṇḍa ucyate<BR>
19.37ab: tatra sthitaṃ tu yaj jñeyaṃ piṇḍasthaṃ tad udāhṛtam<BR>
19.37cd: a [lacuna] mala [lacuna] tkeśa [lacuna] kam<BR>
19.38ab: vijvaratvam avāpnoti vatsareṇa yadṛcchayā<BR>
19.38cd: cakrapañcakam etad dhi pūrvavad dhṛdaye sthitam<BR>
19.39ab: padastham iti śaṃsanti caturvhedaṃ vicakṣaṇāḥ<BR>
19.39cd: yatrārthāvagatir devi tat sthānaṃpadam ucyante<BR>
19.40ab: catuṣkam atra vijñeyaṃ bhedaṃ pañcadaśātmakam<BR>
19.40cd: sarvatobhadrasaṃsiddhau sarvatobhadratāṃ vrajet<BR>
19.41ab: jarāmaraṇanairguṇyanirmukto yogacintakaḥ<BR>
19.41cd: vyāptāv api prasiddhāyāṃ māyādhastattvagocaraḥ<BR>
19.42ab: vetti tatpatitulyatvaṃ tadīśatvaṃ ca gacchati<BR>
19.42cd: padasthe kiṃ tu candrābhaṃ pradīpābhaṃ na cintayet<BR>
19.43ab: etad evāmṛtaughena deham āpūrayat svakam<BR>
19.43cd: cintitaṃ mṛtyunāśāya bhavatīti kim adbhutam<BR>
19.44ab: upalakṣaṇam etat te candrabimbādyudīritam<BR>
19.44cd: yena yenaiva rūpeṇa cintyate parameśvarī<BR>
19.45ab: piṇḍasthādiprabhedeṣu tenaiveṣṭaphalapradā<BR>
19.45cd: rūpam aiśvaram icchanti śivasyāśivahāriṇaḥ<BR>
19.46ab: yadbhrūmadhyasthitaṃ yasmāt tena tatravyavasthitam<BR>
19.46cd: pañcakaṃ sūryasaṃkāśaṃ rūpastham abhidhīyate<BR>
19.47ab: tatrāpi pūrvavat siddhir īśvarāntapadodbhavā<BR>
19.47cd: rūpātītaṃ tu deveśi prāg evoktam anekadhā<BR>
19.48ab: ity eṣā kulacakrasya samāsādvyāptir uttamā<BR>
19.48cd: kathitā sarvasiddhyarthaṃ siddhayogīśvarīmate<BR>
19.49ab: sarvadātha vibhedena pṛthagvarṇavibhedataḥ<BR>
19.49cd: vidyādisarvasaṃsiddhyai yogināṃ yogam icchanti<BR>
19.50ab: bhūyo 'pi saṃpradāyena varṇabhedaś ca kīrtyate<BR>
19.50cd: strīrūpāṃ hṛdi saṃcintya sitavastrādibhūṣitām<BR>
19.51ab: nābhicakropaviṣṭām tu candrakoṭisamaprabhām<BR>
19.51cd: bījaṃ yat sarvaśāstrāṇāṃ tat tadā syād anāratam<BR>
19.52ab: svakīyenaiva vaktreṇa nirgacchat pravicintayet<BR>
19.52cd: tārahāralatākāraṃ visphuratkiraṇākulam<BR>
19.53ab: varṇais tārakasaṃkāśair ārabdham amitādyuti<BR>
19.53cd: māsārdhāc chāstrasaṃghātam udgiraty anivāritam<BR>
19.54ab: svapne māsāt samādhisthaḥ ṣaḍbhir māsair yathecchayā<BR>
19.54cd: ucchinnāny api śāstrāṇi granthataś cārthato 'pi vā<BR>
19.55ab: jānāti vatsarād yogī yadi tanmayatāṃ gataḥ<BR>
19.55cd: anuṣaṅgaphalaṃ caitat samāsād upavarṇitam % 19.55<BR>
19.56ab: vidyeśvarasamānatvasiddhir anyāś ca siddhayaḥ<BR>
19.56cd: prativarnavibhedena yathedānīṃ tathocyate<BR>
19.57ab: dhyātavyā yogibhir nityaṃ tattatphalabubhukṣubhiḥ<BR>
19.57cd: vinyāsakramayogena trividhenāpi vartmanā<BR>
19.58ab: yo yatrāṅge sthito varṇaḥ kulaśaktisamudbhavaḥ<BR>
19.58cd: taṃ tatraiva samādhāya svarūpeṇaiva yogavit<BR>
<BR>
iti śrīmālinīvijayottare kulacakrādhikara ekonaviṃśaḥ samāptaḥ<BR>
<BR>
<BR>
sarvamantranirṇayo viṃśo 'dhikāraḥ<BR>
<BR>
20.1ab: atha piṇḍādibhedena śāktaṃ vijñānam ucyate<BR>
20.1cd: yogināṃ yogasiddhyarthaṃ saṃkṣepān na tu vistarāt<BR>
20.2ab: piṇḍaṃ śarīram ity uktaṃ tadvac chaktiśivātmanoḥ<BR>
20.2cd: brahmānando balaṃ tejo vīryam ojaś ca kīrtyate<BR>
20.3ab: ajñānena niruddhaṃ tad anādyeva sadātmanaḥ<BR>
20.3cd: tadāvirbhūtaye sarvam aniruddhaṃ pravartate<BR>
20.4ab: tenāvirbhāvyamānaṃ tat pūrvāvasthāṃ parityajat<BR>
20.4cd: yāḥ saṃvittīr avāpnoti tā adhastāt prakīrtitāḥ % 4<BR>
20.5ab: tad eva padam icchanti sarvārthāvagatir yataḥ<BR>
20.5cd: tasmāt saṃjāyate nityaṃ nityam eva śivātmanoḥ<BR>
20.6ab: tad eva rūpam ity uktam ātmanaś ca vinaśvaram<BR>
20.6cd: rūpātītaṃ tad evāhur yatokṣāviṣayaṃ param<BR>
20.7ab: bhāvanāṃ tasya kurvīta namaskṛtya guruṃ budhaḥ<BR>
20.7cd: tāvad ālocayed vastu yāvat padam anāmayam<BR>
20.8ab: naivaṃ na caivaṃ nāpy evaṃ nāpi caivam api sphuṭam<BR>
20.8cd: cetasā yogayuktena yāvat tad idam apy alam<BR>
20.9ab: kṛtvā tanmayam ātmānaṃ sarvākṣārthavivarjitam<BR>
20.9cd: muhūrtaṃ tiṣṭhate yāvat tāvat kampaḥ prajāyate<BR>
20.10ab: bhramaṇodbhavanidrāś ca kiṃ cid ānanda ity api<BR>
20.10cd: tatra yatnena saṃdadhyāc cetaḥ paraphalecchayā<BR>
20.11ab: tad etad ātmano rūpaṃ śivena prakaṭīkṛtam<BR>
20.11cd: yatra tu yac ca vijñeyaṃ śivātmakam api sthitam<BR>
20.12ab: tadrūpodbalakatvena sthitim ity avadhārayet<BR>
20.12cd: tatsamabhyasato nityaṃ sthūlapiṇḍādy upāśrayāt<BR>
20.13ab: caturbhedatvam āyāti bhaktyābhinnam api svataḥ<BR>
20.13cd: sthūlapiṇḍe dvidhā proktaṃ bāhyābhyantarabhedataḥ<BR>
20.14ab: bhautikaṃ bāhyam icchanti dvitīyaṃ cātivāhikam<BR>
20.14cd: tatrādyopāśrayād yogī sasaṃvittir api sphuṭān<BR>
20.15ab: bāhyārthān saṃpragṛhṇāti kiṃ cid ādhyātmikān api<BR>
20.15cd: dvitīyopāśrayāt tattvabhāvārthān saṃprapadyate<BR>
20.16ab: īśate ca svadehāntaḥ pīṭhakṣetrādikaṃ sphuṭam<BR>
20.16cd: svarūpālocanād asya yat kiṃ cid upajāyate<BR>
20.17ab: tatra cetaḥ sthirīkurvaṃs tad eva sakalaṃ labhet<BR>
20.17cd: tena tatra na kurvīta caitad uttamavāñchayā<BR>
20.18ab: piṇḍadvayavinirmuktā kiṃ cit tadvāsanānvitā<BR>
20.18cd: vijñānakevalāntasthā padam ity abhidhīyate<BR>
20.19ab: yata etām anuprāpto vijñānakramayogataḥ<BR>
20.19cd: rūpodayātivijñānapadatvaṃ pratipadyate<BR>
20.20ab: etac caturvidhaṃ jñeyaṃ caturdhārthapratiśrayāt<BR>
20.20cd: sa ca tattvādisaṃvittipūrvas tatpatitāvadhiḥ<BR>
20.21ab: padabhāvavinirmuktā kiṃ cit tadanuvarjitā<BR>
20.21cd: avasthā svasvarūpasya prakāśakaraṇī yataḥ<BR>
20.22ab: tena sārūpyam ity uktā rūpasthaṃ yat tadānvitam<BR>
20.22cd: uditādiprabhedena tad apy uktaṃ caturvidhaṃ<BR>
20.23ab: jñānodayā ca deveśi mamatvāt tatphalapradam<BR>
20.23cd: amunā kramayogena antarā yeṣu saṃdadhat<BR>
20.24ab: cetaḥ śuddham avāpnoti rūpātītaṃ paraṃ padam<BR>
20.24cd: caturvidhaṃ tad apy uktaṃ saṃvittiphalabhedataḥ<BR>
20.25ab: trividhaṃ tat samabhyasya sarvasiddhiphalecchayā<BR>
20.25cd: caturthāt tu tanuṃ vyaktvā tatkṣaṇād apavṛjyate<BR>
20.26ab: iti piṇḍādi bhedena śivajñānam udāhṛtam<BR>
20.26cd: yogābhyāsavidhānena mantravidyāgaṇaṃ śṛṇu<BR>
20.27ab: pūrvoktavidhisaṃnaddhaḥ pradeśe pūrvacodite<BR>
20.27cd: nābhyādipañcadeśānāṃ parārṇaṃ kvāpi cintayet<BR>
20.28ab: svarūpeṇa prabhābhāraprakāśitatanūdaram<BR>
20.28cd: dīptibhis tasya tīvrābhir ā brahmabhuvanaṃ tataḥ<BR>
20.29ab: evaṃ saṃsmaratas tasya divasaiḥ saptabhiḥ priye<BR>
20.29cd: rudraśaktisamāveśaḥ sumahān saṃprajāyate<BR>
20.30ab: āviṣṭo bahuvākyāni saṃskṛtādīni jalpati<BR>
20.30cd: mahāhāsyaṃ tathā geyaṃ śivaruditam eva ca<BR>
20.31ab: karoty āviṣṭacittas tu na tu jānāti kiṃ cana<BR>
20.31cd: māsenaivaṃ yadā mukto yatra yatrāvalokayet<BR>
20.32ab: tatra tatra diśaḥ sarvā īkṣate kiraṇākulāḥ<BR>
20.32cd: yāṃ yām eva diśaṃ ṣaḍbhir māsair yuktas tu vīkṣate<BR>
20.33ab: nānākārāṇi rūpāṇi tasyāṃ tasyāṃ prapaśyati<BR>
20.33cd: na teṣu saṃdadhec cetaḥ na cābhyāsaṃ parityajet<BR>
20.34ab: kurvann etadvidhaṃ yogī bhīrur unmattako bhavet<BR>
20.34cd: vīraḥ śaktim punar yāti pramādāt tadgato 'pi san<BR>
20.35ab: vatsarād yogasaṃsiddhiṃ prāpnoti manasepsitām<BR>
20.35cd: parāparām athaitasyā aparāṃ vā yathecchayā<BR>
20.36ab: sadbhāvaṃ mātṛsaṃghasya hṛdayaṃ bhairavasya vā<BR>
20.36cd: navātmānam api dhyāyed ratiśekharam eva vā<BR>
20.37ab: aghoryādyaṣṭakaṃ vāpi māheśyādikam eva vā<BR>
20.37cd: amṛtādiprabhedena rudrān vā śaktayo 'pi vā<BR>
20.38ab: sarve tulyabalāḥ proktā rudraśaktisamudbhavāḥ<BR>
20.38cd: athavāmṛtapūrṇānāṃ prabhedaḥ procyate paraḥ<BR>
20.39ab: prāṇasthaṃ parayākrāntaṃ pratyekam api dīpitam<BR>
20.39cd: vidyāṃ prakalpayen mantraṃ prāṇākrāntaṃ parāsanam<BR>
20.40ab: dvādaśārasya cakrasya ṣoḍaśārasya vā smaret<BR>
20.40cd: aṣṭārasyāthavā devi tasya tredhā śatasya vā<BR>
20.41ab: ṣaḍarasyāthavā mantrī yathā sarvaṃ tathā śṛṇu<BR>
20.41cd: saṃkṣepād idam ākhyātaṃ sārdhaṃ cakraśatadvayam<BR>
20.42ab: etat triguṇātāṃ yāti strīpuṃyāmalabhedataḥ<BR>
20.42cd: śāntyādikarmabhedena pratyekaṃ dvādaśātmatām<BR>
20.43ab: dakṣaś caṇḍo haraḥ śauṇḍī pramatho bhīmamanmathau<BR>
20.43cd: śakuniḥ sumatir nando gopālo 'tha pitāmahaḥ<BR>
20.44ab: nandā bhadrā jayā kālī karālī vikṛtānanā<BR>
20.44cd: kroṣṭakī bhīmamudrā ca vāyuvegā hayānanā<BR>
20.45ab: gambhīrā ghoṣaṇī caiva dvādaśaitāḥ prakīrtitāḥ<BR>
20.45cd: āgneyyādicatuṣkoṇā brahmāṇyādyā api priye<BR>
20.46ab: siddhir ṛddhis tathā lakṣmīr dīptir mālā śikhā śivā<BR>
20.46cd: sumukhī vāmanī nandā harikeśī hayānanā<BR>
20.47ab: viśveśī ca sumākhyā ca etā vā dvādaśa kramāt<BR>
20.47cd: etāsāṃ vācakā jñeyāḥ svarāḥ ṣaṇṭhavivarjitāḥ<BR>
20.48ab: ṣoḍaśāre 'mṛtādyāś ca strīpuṃpāṭhaprabhedataḥ<BR>
20.48cd: śrīkaṇṭho 'nantasūkṣmau ca trimūrtiḥ śarvarīśvaraḥ<BR>
20.49ab: argheśo bhārabhūtiś ca sthitiḥ sthāṇur haras tathā<BR>
20.49cd: jhiṇṭhīśo bhautikaś caiva sadyojātas tathāparaḥ<BR>
20.50ab: anugraheśvaraḥ krūro mahāseno 'tha ṣoḍaśa<BR>
20.50cd: siddhir ṛddhir dyutir lakṣmī meghā kāntiḥ svadhā dhṛtiḥ<BR>
20.51ab: dīptiḥ puṣṭir matiḥ kīrtiḥ saṃsthitiḥ sugatiḥ smṛtiḥ<BR>
20.51cd: suprabhā ṣoḍaśī ceti śrīkaṇṭhādikaśaktayaḥ<BR>
20.52ab: ṣoḍaśāre svarā jñeyā vācakatvena sarvataḥ<BR>
20.52cd: aghorādyās tathāṣṭāre aghoryādyāś ca devatāḥ<BR>
20.53ab: māheśyādyās tathā devi caturviṃśaty ataḥ śṛṇu<BR>
20.53cd: nandādikāḥ kramāt sarvā brahmāṇyādyās tathaiva ca<BR>
20.54ab: saṃvarto lakulīkaś ca bhṛguḥ śveto bakas tathā<BR>
20.54cd: khaḍgī pinākī bhujago navamo balir eva ca<BR>
20.55ab: mahākālo dviraṇḍaś ca cchagalāṇḍaḥ śikhī tathā<BR>
20.55cd: lohito meṣamīnau ca tridaṇḍyāṣāḍhināmakau<BR>
20.56ab: umākānto 'rdhanārīśo dāruko lāṅgalī tathā<BR>
20.56cd: tathā someśaśarmāṇau caturvimśaty amī matāḥ<BR>
20.57ab: kādibhāntāḥ parijñeyā aṣṭāre yādyam aṣṭakam<BR>
20.57cd: makāro bindurūpasthaḥ sarveṣām upari sthitaḥ<BR>
20.58ab: juṃkāro 'tha tathā svāhā ṣaḍare ṣaṭ krameṇa tu<BR>
20.58cd: baliś ca balinandaś ca daśagrīvo haro hayaḥ<BR>
20.59ab: mādhavaś ca mahādevi ṣaṣṭhaḥ saṃparikīrtitaḥ<BR>
20.59cd: viśvā viśveśvarī caiva hārādrī vīranāyikā [hāraudrī?]<BR>
20.60ab: ambā gurveti yoginyo bījais tair eva ṣaṭ smṛtāḥ<BR>
20.60cd: anyonyavalitāḥ sarve svāmyāvaraṇabhedataḥ<BR>
20.61ab: akārādikṣakārāntāḥ sarvasiddhiphalapradāḥ<BR>
20.61cd: dhyānārādhanayuktānāṃ yogināṃ mantriṇām api<BR>
20.62ab: athavā sarvacakrāṇāṃ madhye vidyāṃ yathepsitām<BR>
20.62cd: mantraṃ vā pūrvam uddiṣṭaṃ japan dhyāyan prasiddhyati<BR>
20.63ab: iti saṃkṣepataḥ proktaṃ sarvakāmaphalapradam<BR>
<BR>
iti śrīmālinīvijayottare sarvamantranirṇayo nāma viṃśatitamo 'dhikāraḥ<BR>
samāptaḥ<BR>
<BR>
<BR>
candrākṛṣṭyadhikāra ekaviṃśatitamaḥ<BR>
<BR>
21.1ab: athātaḥ paramaṃ guhyaṃ śivajñānāmṛtottamam<BR>
21.1cd: vyādhimṛtyuvināśāya yoginām upavarṇyate<BR>
21.2ab: ṣoḍaśāre khage cakre candrakalpitakarṇike<BR>
21.2cd: svarūpeṇa parāṃ tatra sravantīm amṛtaṃ smaret<BR>
21.3ab: pūrvanyāsena saṃnaddhaḥ kṣaṇam ekaṃ vicakṣaṇaḥ<BR>
21.3cd: tatas tu rasanāṃ nītvā lambake viniyojayat<BR>
21.4ab: sravantam amṛtaṃ divyaṃ candrabimbasitaṃ smaret<BR>
21.4cd: mukham āpūryate tasya kiṃ cil lavaṇavāriṇā<BR>
21.5ab: lohagandhena tac cātra na pibet kiṃ tu nikṣipet<BR>
21.5cd: evaṃ samabhyaset tāvad yāvat tat svādu jāyate<BR>
21.6ab: jarāvyādhivinirmukto jāyate tatpibaṃs tataḥ<BR>
21.6cd: ṣaḍbhir māsair anāyāsād vatsarān mṛtyujid bhavet<BR>
21.7ab: tatra svāduni saṃjāte tadāprabhṛti tatragam<BR>
21.7cd: yad eva cintayed dravyaṃ tenāsyāpūryate mukham<BR>
21.8ab: rudhiraṃ madiraṃ vātha vasāṃ vā kṣīram eva vā<BR>
21.8cd: ghṛtatailādikaṃ vātha dravaddravyam ananyadhīḥ<BR>
21.9ab: athānyaṃ saṃpravakṣyāmi saṃkrāntividhim uttamam<BR>
21.9cd: mṛte jīvaccharīre tu praviśed yogavidyayā<BR>
21.10ab: nivātastho jitaprāṇo jitāsanavidhikramaḥ<BR>
21.10cd: kurvīta vāyunāveśam arkatūle śanaiḥ śanaiḥ<BR>
21.11ab: svādākṛṣṭividhiṃ yāvad guḍe nimbe ca kārayet<BR>
21.11cd: śrīkhaṇḍaguḍakarpūrais tataḥ kṛtvākṛtim śubhām<BR>
21.12ab: praguṇām aguṇa[lacuna]nyaṅgeṣu saṃdadhat<BR>
21.12cd: nyāsaṃ kṛtvāpi tatrāpi vedhaṃ kuryāc chanaiḥ śanaiḥ<BR>
21.13ab: nirodhaṃ tatra kurvīta ghaṭṭanaṃ tadanantaram<BR>
21.13cd: ghaṭṭanaṃ nāma vijñeyam aṅgapratyaṅgacālanam<BR>
21.14ab: evam abhyasatas tasya yogayuktasya yoginaḥ<BR>
21.14cd: calate pratimā sā tu dhāvate cāpi saṃmukhī<BR>
21.15ab: punas tāṃ prerayet tāvad yāvat svasthānam āgatam<BR>
21.15cd: patitāṃ cālayed bhūya uttānāṃ pārśvataḥ sthitaḥ<BR>
21.16ab: evaṃ sarvātmanas tāvad yāvat svavaśatāṃ gatām<BR>
21.16cd: tataḥ prabhṛty asau yogī praviśed yatra rocate<BR>
21.17ab: mṛte jīvaccharīre vā saṃkrāntyākrāntibhedataḥ<BR>
21.17cd: prakṣipya jalavac chaktijālam sarvāṅgasaṃdhiṣu<BR>
21.18ab: pratyaṅgam aṅgatas tasya śaktiṃ tenākramed budhaḥ<BR>
21.18cd: svakīyaṃ rakṣayed deham ākrāntāv anyathā tyajet<BR>
21.19ab: bahūny api śarīrāṇi dṛḍhalakṣyo yadāḷbhavet<BR>
21.19cd: tadāḷgṛhṇāty asaṃdehaṃ yugapat saṃtyajann api<BR>
21.20ab: athāparaṃ pravakṣyāmi sadyaḥpratyayakārakam<BR>
21.20cd: samādhānāmṛtaṃ divyaṃ yogināṃ mṛtyunāśanam<BR>
21.21ab: candrākṛṣṭikaraṃ nāma māsād vāḷyogabhogadam<BR>
21.21cd: śuklapakṣe dvitīyāyāṃ meṣasthe tigmarociṣi<BR>
21.22ab: snātaḥ śucir nirāhāraḥ kṛtapūjāvidhir budhaḥ<BR>
21.22cd: nyasec candre kalājālaṃ parayā samadhiṣṭhitam<BR>
21.23ab: sarvabādhāparityakte pradeśe saṃsthito budhaḥ<BR>
21.23cd: ekacittaḥ praśāntātmā śivasadbhāvabhāvitaḥ<BR>
21.24ab: tāvad ālokayec candraṃ yāvad astam upāgatam<BR>
21.24cd: tato bhuñjīta dugdhena candradhyānasamanvitaḥ<BR>
21.25ab: evaṃ dine dine kuryād yāvat pañcadaśī bhavet<BR>
21.25cd: śeṣāṃ rātriṃ svaped dhyāyaṃśḷcandrabimbagatāṃ parām<BR>
21.26ab: paurṇamāsīṃ tathā yogī ardharātra upasthitaḥ<BR>
21.26cd: jane niḥśabdatāṃ yāte prasupte sarvajantubhiḥ<BR>
21.27ab: candrakoṭikaraprakhyāṃ tārahāravibhūṣaṇām<BR>
21.27cd: sitāmbaraparīdhānāṃ sitacandanacarcitām<BR>
21.28ab: mauktikābharaṇopetaṃ surūpāṃ navayauvanām<BR>
21.28cd: āpyāyanakarīṃ devīṃ samantād amṛtasravām<BR>
21.29ab: rājīvāsanasaṃsthāṃ ca yoganidrām avasthitām<BR>
21.29cd: candrabimbe parāṃ devīṃ īkṣate nātra saṃśayaḥ<BR>
21.30ab: tatas tāṃ cetasā vyāpya tāvad ākarṣayet sudhīḥ<BR>
21.30cd: yāvan mukhāgram āyātā tatra kuryāt sthiraṃ manaḥ<BR>
21.31ab: tataḥ prasārya vadanaṃ dhyānāsaktena cetasā<BR>
21.31cd: nigiret tāṃ samākṛṣya bhūyo hṛdi vicintayet<BR>
21.32ab: tayā praviṣṭayā dehaṃ yogī duḥkhavivarjitaḥ<BR>
21.32cd: śaktitulyabalo bhūtvā jīved ācandratārakam<BR>
21.33ab: eko 'py anekadhātmānaṃ saṃvibhajya nijecchayā<BR>
21.33cd: trailokyaṃ yaugapadyena bhunakti vaśatāṃ gatam<BR>
21.34ab: āsādya vipulān bhogān pralaye samupasthite<BR>
21.34cd: param abhyeti nirvāṇaṃ duṣprāpam akṛtātmanām<BR>
21.35ab: athavā tan na śaknoti gagane paricintitum<BR>
21.35cd: pratibimbe tathā dhyāyed udakādiṣu pūrvavat<BR>
21.36ab: tat pītvāḷmanasā śeṣāṃ svaped rātrim anusmaran<BR>
21.36cd: pūrvoktaṃ samavāpnoti ṣaḍbhir māsair akhaṇḍitam<BR>
<BR>
iti śrīmālinīvijayottare tantre candrākṛṣṭyadhikāra ekaviṃśatitamaḥ<BR>
samāptaḥ<BR>
<BR>
<BR>
sūryākṛṣṭyadhikāro dvāviṃśatitamaḥ<BR>
<BR>
22.1ab: athānyaṃ paramaṃ guhyaṃ kathayāmi tava priye<BR>
22.1cd: yan na kasya cid ākhyātaṃ yogāmṛtam anuttamam<BR>
22.2ab: sūryākṛṣṭikaraṃ nāma yogināṃ yogasiddhidam<BR>
22.2cd: samyaṅ māsacatuṣkeṇa dināṣṭābhyadhikena tu<BR>
22.3ab: praharsyāṣṭamo bhāgo nāḍikety abhidhīyate<BR>
22.3cd: tatpādakramavṛddhyā tu prativāsaram abhyaset<BR>
22.4ab: udayāstamayaṃ yāvad yatra sūryaḥ pradṛśyate<BR>
22.4cd: pradeśe tatra vijane sarvabādhāvivarjite<BR>
22.5ab: ahorātroṣito yogī makarasthe divākare<BR>
22.5cd: śucir bhūtvā kṛtanyāsaḥ kṛtaśītapratikriyaḥ<BR>
22.6ab: bhānubimbe nyasec cakram aṣṭaṣaḍdvādaśārakam<BR>
22.6cd: śivaśaktighanopetaṃ bhairavāṣṭakasaṃyutam<BR>
22.7ab: varṣādiṛtusaṃyuktaṃ māsairṛkṣādibhir yutam<BR>
22.7cd: aṣṭāraṃ cintayed bimbe śeṣaṃ raśmiṣu cintayet<BR>
22.8ab: tatra cittaṃ samādhāya proktakālaṃ vicakṣaṇaḥ<BR>
22.8cd: animīlitanetras tu bhānubimbaṃ nirīkṣayet<BR>
22.9ab: tataḥ kāle vyatikrānte sunimīlitalocanaḥ<BR>
22.9cd: praviśed andhakārāntarbhuvanaṃ nirupadravam<BR>
22.10ab: tatronmīlitanetras tu bimbākāraṃ prapaśyati<BR>
22.10cd: saṃdhāya tatra caitanyaṃ tiṣṭhed yāvan na paśyati<BR>
22.11ab: naṣṭe 'pi cetasā śeṣaṃ tiṣṭhet kālam anusmaran<BR>
22.11cd: evaṃ māsena deveśi sthiraṃ tad upajāyate<BR>
22.12ab: māsadvayena sarvatra prekṣate nātra saṃśayaḥ<BR>
22.12cd: tribhiḥ samīkṣate sarvaṃ ravibimbasamākulam<BR>
22.13ab: proktakālāvasānena vṛṣasthe tigmarociṣi<BR>
22.13cd: prekṣate sūryabimbāntaḥ sacakraṃ parameśvaram<BR>
22.14ab: upalabdhaṃ samākṛṣya mukhāgre sthiratāṃ nayet<BR>
22.14cd: āpīya pūrvavat paścād vṛttiṃ niścalatāṃ nayet<BR>
22.15ab: tatra tena sahātmānam ekīkṛtya muhūrtakam<BR>
22.15cd: yāvat tiṣṭhati deveśi tāvat saṃtyajati kṣitim<BR>
22.16ab: paśyato janavṛndasya yāti sūryena caikataḥ<BR>
22.16cd: anena vidhinā devi siddhayogīśvareśvaraḥ<BR>
22.17ab: śivādyavaniparyantaṃ na kva cit pratihanyate<BR>
22.17cd: bhuktvā tu vipulān bhogān niṣkale līyate pare<BR>
22.18ab: tad etat khecarīcakraṃ yatra khecaratāṃ vrajet<BR>
22.18cd: siddhayogeśvarītantre sarahasyam udāhṛtam<BR>
22.19ab: athavā cakrarūpeṇa sabāhyābhyantaraṃ svakam<BR>
22.19cd: dehaṃ cintayataḥ pūrvaṃ phalaṃ syān niścitātmanaḥ<BR>
22.20ab: uccaran phādināntāṃ vā dhvanijyotirmaruddyutām<BR>
22.20cd: viśrāmya mastake cittaṃ kṣaṇam ekaṃ vicakṣaṇaḥ<BR>
22.21ab: triśūlena prayogena sadyas tyajati medinīm<BR>
22.21cd: evaṃ samabhyasan māsāc cakravad bhramati kṣitau<BR>
22.22ab: muhūrtaṃ spṛśate bhūmiṃ muhūrtāc ca nabhastalam<BR>
22.22cd: śivārāvādi kurute valanāsphoṭanāni ca<BR>
22.23ab: mudrābandhādikaṃ vātha bhāṣā vāḷvakty anekadhā<BR>
22.23cd: ṣaṇmāsān medinīṃ tyaktvā samādhistho dṛḍhendriyaḥ<BR>
22.24ab: tiṣṭhate hastamātreṇa gagane yogacintakaḥ<BR>
22.24cd: paśyate yoginīvṛndam anekākāralakṣaṇam<BR>
22.25ab: saṃvatsareṇa yuktātmā tatsamānaḥ prajāyate<BR>
22.25cd: paśyatām eva lokānāṃ tejobhir bhāsayan diśaḥ<BR>
22.26ab: yāty utkṛṣya mahīpṛṣṭhāt khecarīṇāṃ patir bhavet<BR>
22.26cd: mudrā khageśvarī nāma kathitā yoginīmate<BR>
22.27ab: jāgaritvātha vā yogī tryahorātram atandritaḥ<BR>
22.27cd: caturthe 'hni niśārambhe pūjayitvā maheśvaram<BR>
22.28ab: tato 'ndhakāre bahule kṛtarakṣāvidhir budhaḥ<BR>
22.28cd: bhruvor madhye samādhāya kṣaṇaṃ cetaḥ prapaśyati<BR>
22.29ab: tejo rūpapratīkāśaṃ paryaṅkāsanam āsthitaḥ<BR>
22.29cd: prayogaṃ tv eva satataṃ yogayuktaḥ samabhyaset<BR>
22.30ab: paśyate māsamatreṇa gṛhāntarvastu yat sthitam<BR>
22.30cd: dvābhyāṃ bahiḥ sthitaṃ sarvaṃ tribhiḥ pattanasaṃsthitam<BR>
22.31ab: caturbhir viṣayāntaḥsthaṃ pañcabhir maṇḍalāvadhi<BR>
22.31cd: ṣaḍbhir māsair mahāyogī cchidraṃ paśyati medinīm<BR>
22.32ab: sarvajñatvam avāpnoti vatsarān nātra saṃśayaḥ<BR>
22.32cd: yoginīsiddhasaṅghasya sadbhāvavyāptisaṃsthitam<BR>
22.33ab: paśyate yogayuktātmā tatsamānaś ca jāyate<BR>
22.33cd: anenaiva vidhānena svastikāsanasaṃsthitaḥ<BR>
22.34ab: binduṃ nānāvidhaṃ tyaktvā śuddharūpam anusmaret<BR>
22.34cd: tenāpi sarvaṃ purvoktaṃ vyāpnoti phalam uttamam<BR>
<BR>
iti śrīmālinīvijayottare tantre sūryākṛṣṭyadhikāra dvāviṃśatitamaḥ<BR>
samāptaḥ<BR>
<BR>
<BR>
trayoviṃśatitamo 'dhikāraḥ<BR>
<BR>
23.1ab: athātaḥ paramaṃ guhyaṃ kathayāmi tavādhunā<BR>
23.1cd: sadyopalabdhijanakaṃ yogināṃ yogasiddhaye<BR>
23.2ab: pūrvanyāsena saṃnaddhaś cittaṃ śrotre niveśayet<BR>
23.2cd: nivāte svalpavāte vā bāhyaśabdavivarjite<BR>
23.3ab: tatas tatra śṛṇoty eṣa yogī dhvanim anāvṛtam<BR>
23.3cd: suviśuddhasya kāṃsyasya hatasyeha muhur muhuḥ<BR>
23.4ab: yam ākrṇya mahādevi puṇyapāpaiḥ pramucyate<BR>
23.4cd: tatra saṃdhāya caitanyaṃ ṣaṇmāsād yogavittamaḥ<BR>
23.5ab: rutaṃ pakṣigaṇasyāpi prasphuṭaṃ vetty ayatnataḥ<BR>
23.5cd: dūrāc chravaṇavijñānaṃ vatsareṇāsya jāyate<BR>
23.6ab: sarvakāmaphalāvāptir vatsaratritayena ca<BR>
23.6cd: siddhyatīti kim āścāryam anāyāsena siddhyati<BR>
23.7ab: athavā grahaṇe māsi kṛtvā sūryaṃ tu pṛṣṭhataḥ<BR>
23.7cd: pūrvanyāsena saṃnaddhaḥ kiṃ cid bhittimadāśritaḥ<BR>
23.8ab: lakṣayed ātmanaś chāyāṃ mastakordhvam anāhatam<BR>
23.8cd: dhūmavartiviniṣkrāntāṃ tadgatenāntarātmanā<BR>
23.9ab: yāti tanmayatāṃ tatra yogayukto yathā yathā<BR>
23.9cd: tathā tathāsya mahatī sāḷvittir upajāyate<BR>
23.10ab: tatas tatra mahātejah sphuratkiraṇasaṃnibham<BR>
23.10cd: paśyate yatra dṛṣṭe 'pi sarvapāpakṣayo bhavet<BR>
23.11ab: tad asyābhyāsato māsāt sarvatra pravisarpati<BR>
23.11cd: jvālāmālākulākārā diśaḥ sarvāḥ prapaśyati<BR>
23.12ab: ṣaṇmāsam abhyasan yogī sarvajñatvam avāpnuyāt<BR>
23.12cd: abdaṃ divyatanur bhūtvā śivavan modate ciram<BR>
23.13ab: atha jātyaḥ pravakṣyante sapūrvāsanaśāśvatāḥ<BR>
23.13cd: hrīṃ kṣlāṃ kṣvīṃ vaṃ tathāḷkṣaṃ ca pañcakasya yathākramam<BR>
23.14ab: haṃ yaṃ raṃ laṃ tathā vaṃ ca pañcakasyāparasya ca<BR>
23.14cd: ṛṃ .Rṃ ḷṃ .Lṃ tathā oṃ auṃ haḥ aṃ ākarṇikāvadhau<BR>
23.15ab: kesareṣu bhakārāntā haṃ hāṃ hiṃ hīṃ ca huṃ tathā<BR>
23.15cd: hūṃ heṃ haiṃ ca daleṣv evaṃ svasaṃjñābhiś ca śaktayaḥ<BR>
23.16ab: maṇḍalatritaye śeṣaṃ sūkṣmaṃ pretasya kalpayet<BR>
23.16cd: jrakāraṃ śūlaśṛṅgāṇām ity etat parikīrtitam<BR>
23.17ab: anuktāsanayogeṣu sarvatraiva prakalpayet<BR>
23.17cd: namaḥ svāhā tathā vauṣaṭ huṃ vaṣaṭ phaṭ ca<BR>
jātayaḥ\testim{\svacchandatantra 1.72}<BR>
23.18ab: prāyaścitteṣu sarveṣu japen mālām akhaṇḍitām<BR>
23.18cd: bhinnāṃ vāpy athavābhinnām atikramabalābalam<BR>
23.19ab: sakṛjjapāt samārabhya yāval lakṣatrayaṃ priye<BR>
23.19cd: prāṇavṛttinirodhena tataḥ parataraṃ kva cit<BR>
23.20ab: sadā bhramaṇaśīlānāṃ pīṭhakṣetrādikaṃ bahiḥ<BR>
23.20cd: prayogaṃ saṃpravakṣyāmi sukhasiddhiphalapradam<BR>
23.21ab: nāsākrāntaṃ mahāprāṇaṃ daṇḍarūpaṃ sabindukam<BR>
23.21cd: tadvad guhyaṃ ca kurvīta vidyeyaṃ dvyakṣarā matā<BR>
23.22ab: asyāḥ pūrvoktavidhinā kṛtasevaḥ prasannadhīḥ<BR>
23.22cd: pīṭhādikaṃ bhramet siddhyai nānyathā vīravandite<BR>
23.23ab: tat pradeśaṃ samāsādya mantrair ātmānam ādarāt<BR>
23.23cd: vidyayā veṣtayet sthānaṃ raktasūtrasamānayā<BR>
23.24ab: bahudhānanyacittas tu sabāhyābhyantaraṃ budhaḥ<BR>
23.24cd: tatas tatra kva cit kṣetre yoginyo bhīmavikramāḥ<BR>
23.25ab: samāgatya prayacchanti saṃpradāyaṃ svakaṃ svakam<BR>
23.25cd: yenāsau labdhamātreṇa saṃpradāyena suvrate<BR>
23.26ab: tatsamānabalo bhūtvā bhuṅkte bhogān yathepsitān<BR>
23.26cd: athavā kṛtasevas tu lakṣam ekaṃ japet sudhīḥ<BR>
23.27ab: tarpayitvā daśāṃśena kṣudrakarmasu yojayet<BR>
23.27cd: tatroccāritamātreyaṃ viṣakṣayakarī bhavet<BR>
23.28ab: cakravabhramamāṇaiṣā yonau raktāṃ vicintayet<BR>
23.28cd: gamāgamakramād vāpi vinda[lacuna]vāritā<BR>
23.29ab: tatrasthaś cāśu saṃghātavighātākuñcanena tu<BR>
23.29cd: kṣaṇād ananyacittas tu kṣobhayed urvaśīm api<BR>
23.30ab: kṛtasevavidhir vātha lakṣatrayajapena tu<BR>
23.30cd: mahatīṃ śriyam ādhatte padmaśrīphalatarpitā<BR>
23.31ab: ṣaḍutthāsanasaṃsthānā sādhitāpy uktavartmanā<BR>
23.31cd: sarvasiddhikarī devī mantriṇām upajāyate<BR>
23.32ab: śūlapadmavidhiṃ muktvā navātmādyaṃ ca saptakam<BR>
23.32cd: ṣaḍuttham āsanaṃ dadyāt sarvacakravidhau budhaḥ<BR>
23.33ab: kudrā ca mahatī yojyā hṛdbījenopacārakam<BR>
23.33cd: athānyat saṃpravakṣyāmi svapnajñānam anuttamam<BR>
23.34ab: hṛccakre tanmayo bhūtvā rātrau rātrāv ananyadhīḥ<BR>
23.34cd: māsād ūrdhvaṃ mahādevi svapne yat kiṃcid īkṣate<BR>
23.35ab: tat tathyaṃ jāyate tasya dhyānayuktasya yoginaḥ<BR>
23.35cd: tatraiva yadi kālasya niyamena rato bhavet<BR>
23.36ab: tadā prathamayāme tu vatsareṇa śubhāśubham<BR>
23.36cd: ṣaṭtrimāsena kramaśo dvitīyādiṣv anukramāt<BR>
23.37ab: aruṇodayavelāyāṃ daśāhena phalaṃ labhet<BR>
23.37cd: saṃkalpapūrvake 'py evaṃ pareṣām ātmano 'pi vā<BR>
23.38ab: kva cit kārye samutpanne suptajñānam upākramet<BR>
23.38cd: ity etat kathitaṃ devi siddhayogīśvarīmatam<BR>
23.39ab: nātaḥ parataraṃ jñānaṃ śivādyavanigocare<BR>
23.39cd: ya evaṃ tattvato veda sa śivo nātra saṃśayaḥ<BR>
23.40ab: tasya pādarajaḥ mūrdhni dhṛtaṃ pāpapraśāntaye<BR>
23.40cd: etac chrutvā mahādevī paraṃ saṃtoṣam āgatā<BR>
23.41ab: evaṃ kṣamāpayām āsa praṇipatya punaḥ punaḥ<BR>
23.41cd: iti vaḥ sarvam ākhyātaṃ mālinīvijayottaram<BR>
23.42ab: mamaitat kathitaṃ devyā yogāmṛtam anuttamam<BR>
23.42cd: bhavadbhir api nākhyeyam aśiṣyāṇām idaṃ mahat<BR>
23.43ab: na cāpi paraśiṣyāṇām aparīkṣya prayatnataḥ<BR>
23.43cd: sarvathaitat samākhyātaṃ yogābhyāsaratātmanām<BR>
23.44ab: prayātānāṃ vinītānāṃ śivaikārpitacetasām<BR>
23.44cd: kārtikeyāt samāsādya jñānāmṛtam idaṃ mahat<BR>
23.45ab: manayo yogam abhyasya parāṃ siddhim upāgatāḥ<BR>
<BR>
iti śrīmālinīvijayottare tantre trayoviṃśatitamo 'dhikāraḥ samāptaḥ<BR>
<BR>
samāptaṃ cedaṃ mālinīvijayottaraṃ nāma mahātantram<BR>
<BR>
<BR>
<BR>
</body></html>
