<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Bhagavata-Purana 8</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>


<BR>
<BR>
<BR>
Bhagavata-Purana 8<BR>
Input by ...
<BR>
<BR>



<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>

<BR>
BhP_08.01.001/0 śrīrājovāca<BR>
BhP_08.01.001/1 svāyambhuvasyeha guro vaṃśo 'yaṃ vistarāc chrutaḥ<BR>
BhP_08.01.001/3 yatra viśvasṛjāṃ sargo manūn anyān vadasva naḥ<BR>
BhP_08.01.002/1 manvantare harerjanma karmāṇi ca mahīyasaḥ<BR>
BhP_08.01.002/3 gṛṇanti kavayo brahmaṃstāni no vada śṛṇvatām<BR>
BhP_08.01.003/1 yadyasminnantare brahman bhagavān viśvabhāvanaḥ<BR>
BhP_08.01.003/3 kṛtavān kurute kartā hy atīte 'nāgate 'dya vā<BR>
BhP_08.01.004/0 śrīṛṣiruvāca<BR>
BhP_08.01.004/1 manavo 'smin vyatītāḥ ṣaṭ kalpe svāyambhuvādayaḥ<BR>
BhP_08.01.004/3 ādyaste kathito yatra devādīnāṃ ca sambhavaḥ<BR>
BhP_08.01.005/1 ākūtyāṃ devahūtyāṃ ca duhitrostasya vai manoḥ<BR>
BhP_08.01.005/3 dharmajñānopadeśārthaṃ bhagavān putratāṃ gataḥ<BR>
BhP_08.01.006/1 kṛtaṃ purā bhagavataḥ kapilasyānuvarṇitam<BR>
BhP_08.01.006/3 ākhyāsye bhagavān yajño yac cakāra kurūdvaha<BR>
BhP_08.01.007/1 viraktaḥ kāmabhogeṣu śatarūpāpatiḥ prabhuḥ<BR>
BhP_08.01.007/3 visṛjya rājyaṃ tapase sabhāryo vanamāviśat<BR>
BhP_08.01.008/1 sunandāyāṃ varṣaśataṃ padaikena bhuvaṃ spṛśan<BR>
BhP_08.01.008/3 tapyamānastapo ghoramidamanvāha bhārata<BR>
BhP_08.01.009/0 śrīmanuruvāca<BR>
BhP_08.01.009/1 yena cetayate viśvaṃ viśvaṃ cetayate na yam<BR>
BhP_08.01.009/3 yo jāgarti śayāne 'smin nāyaṃ taṃ veda veda saḥ<BR>
BhP_08.01.010/1 ātmāvāsyamidaṃ viśvaṃ yat kiñcij jagatyāṃ jagat<BR>
BhP_08.01.010/3 tena tyaktena bhuñjīthā mā gṛdhaḥ kasya sviddhanam<BR>
BhP_08.01.011/1 yaṃ paśyati na paśyantaṃ cakṣuryasya na riṣyati<BR>
BhP_08.01.011/3 taṃ bhūtanilayaṃ devaṃ suparṇamupadhāvata<BR>
BhP_08.01.012/1 na yasyādyantau madhyaṃ ca svaḥ paro nāntaraṃ bahiḥ<BR>
BhP_08.01.012/3 viśvasyāmūni yadyasmādviśvaṃ ca tadṛtaṃ mahat<BR>
BhP_08.01.013/1 sa viśvakāyaḥ puruhūtaīśaḥ satyaḥ svayaṃjyotirajaḥ purāṇaḥ<BR>
BhP_08.01.013/3 dhatte 'sya janmādyajayātmaśaktyā tāṃ vidyayodasya nirīha āste<BR>
BhP_08.01.014/1 athāgre ṛṣayaḥ karmāṇ īhante 'karmahetave<BR>
BhP_08.01.014/3 īhamāno hi puruṣaḥ prāyo 'nīhāṃ prapadyate<BR>
BhP_08.01.015/1 īhate bhagavān īśo na hi tatra visajjate<BR>
BhP_08.01.015/3 ātmalābhena pūrṇārtho nāvasīdanti ye 'nu tam<BR>
BhP_08.01.016/1 tamīhamānaṃ nirahaṅkṛtaṃ budhaṃ nirāśiṣaṃ pūrṇamananyacoditam<BR>
BhP_08.01.016/3 nṝn śikṣayantaṃ nijavartmasaṃsthitaṃ prabhuṃ prapadye 'khiladharmabhāvanam<BR>
BhP_08.01.017/0 śrīśuka uvāca<BR>
BhP_08.01.017/1 iti mantropaniṣadaṃ vyāharantaṃ samāhitam<BR>
BhP_08.01.017/3 dṛṣṭvāsurā yātudhānā jagdhumabhyadravan kṣudhā<BR>
BhP_08.01.018/1 tāṃstathāvasitān vīkṣya yajñaḥ sarvagato hariḥ<BR>
BhP_08.01.018/3 yāmaiḥ parivṛto devairhatvāśāsat triviṣṭapam<BR>
BhP_08.01.019/1 svārociṣo dvitīyastu manuragneḥ suto 'bhavat<BR>
BhP_08.01.019/3 dyumatsuṣeṇarociṣmat pramukhāstasya cātmajāḥ<BR>
BhP_08.01.020/1 tatrendro rocanastvāsīddevāśca tuṣitādayaḥ<BR>
BhP_08.01.020/3 ūrjastambhādayaḥ sapta ṛṣayo brahmavādinaḥ<BR>
BhP_08.01.021/1 ṛṣestu vedaśirasastuṣitā nāma patny abhūt<BR>
BhP_08.01.021/3 tasyāṃ jajñe tato devo vibhurity abhiviśrutaḥ<BR>
BhP_08.01.022/1 aṣṭāśītisahasrāṇi munayo ye dhṛtavratāḥ<BR>
BhP_08.01.022/3 anvaśikṣan vrataṃ tasya kaumārabrahmacāriṇaḥ<BR>
BhP_08.01.023/1 tṛtīya uttamo nāma priyavratasuto manuḥ<BR>
BhP_08.01.023/3 pavanaḥ sṛñjayo yajña hotrādyāstatsutā nṛpa<BR>
BhP_08.01.024/1 vasiṣṭhatanayāḥ sapta ṛṣayaḥ pramadādayaḥ<BR>
BhP_08.01.024/3 satyā vedaśrutā bhadrā devā indrastu satyajit<BR>
BhP_08.01.025/1 dharmasya sūnṛtāyāṃ tu bhagavān puruṣottamaḥ<BR>
BhP_08.01.025/3 satyasena iti khyāto jātaḥ satyavrataiḥ saha<BR>
BhP_08.01.026/1 so 'nṛtavrataduḥśīlān asato yakṣarākṣasān<BR>
BhP_08.01.026/3 bhūtadruho bhūtagaṇāṃścāvadhīt satyajitsakhaḥ<BR>
BhP_08.01.027/1 caturtha uttamabhrātā manurnāmnā ca tāmasaḥ<BR>
BhP_08.01.027/3 pṛthuḥ khyātirnaraḥ keturity ādyā daśa tatsutāḥ<BR>
BhP_08.01.028/1 satyakā harayo vīrā devāstriśikha īśvaraḥ<BR>
BhP_08.01.028/3 jyotirdhāmādayaḥ sapta ṛṣayastāmase 'ntare<BR>
BhP_08.01.029/1 devā vaidhṛtayo nāma vidhṛtestanayā nṛpa<BR>
BhP_08.01.029/3 naṣṭāḥ kālena yairvedā vidhṛtāḥ svena tejasā<BR>
BhP_08.01.030/1 tatrāpi jajñe bhagavān hariṇyāṃ harimedhasaḥ<BR>
BhP_08.01.030/3 haririty āhṛto yena gajendro mocito grahāt<BR>
BhP_08.01.031/0 śrīrājovāca<BR>
BhP_08.01.031/1 bādarāyaṇa etat te śrotumicchāmahe vayam<BR>
BhP_08.01.031/3 hariryathā gajapatiṃ grāhagrastamamūmucat<BR>
BhP_08.01.032/1 tatkathāsu mahat puṇyaṃ dhanyaṃ svastyayanaṃ śubham<BR>
BhP_08.01.032/3 yatra yatrottamaśloko bhagavān gīyate hariḥ<BR>
BhP_08.01.033/0 śrīsūta uvāca<BR>
BhP_08.01.033/1 parīkṣitaivaṃ sa tu bādarāyaṇiḥ prāyopaviṣṭena kathāsu coditaḥ<BR>
BhP_08.01.033/3 uvāca viprāḥ pratinandya pārthivaṃ mudā munīnāṃ sadasi sma śṛṇvatām<BR>
BhP_08.02.001/0 śrīśuka uvāca<BR>
BhP_08.02.001/1 āsīdgirivaro rājaṃstrikūṭa iti viśrutaḥ<BR>
BhP_08.02.001/3 kṣīrodenāvṛtaḥ śrīmān yojanāyutamucchritaḥ<BR>
BhP_08.02.002/1 tāvatā vistṛtaḥ paryak tribhiḥ śṛṅgaiḥ payonidhim<BR>
BhP_08.02.002/3 diśaḥ khaṃ rocayannāste raupyāyasahiraṇmayaiḥ<BR>
BhP_08.02.003/1 anyaiśca kakubhaḥ sarvā ratnadhātuvicitritaiḥ<BR>
BhP_08.02.003/3 nānādrumalatāgulmairnirghoṣairnirjharāmbhasām<BR>
BhP_08.02.004/1 sa cāvanijyamānāṅghriḥ samantāt payaūrmibhiḥ<BR>
BhP_08.02.004/3 karoti śyāmalāṃ bhūmiṃ harinmarakatāśmabhiḥ<BR>
BhP_08.02.005/1 siddhacāraṇagandharvairvidyādharamahoragaiḥ<BR>
BhP_08.02.005/3 kinnarairapsarobhiśca krīḍadbhirjuṣṭakandaraḥ<BR>
BhP_08.02.006/1 yatra saṅgītasannādairnadadguhamamarṣayā<BR>
BhP_08.02.006/3 abhigarjanti harayaḥ ślāghinaḥ paraśaṅkayā<BR>
BhP_08.02.007/1 nānāraṇyapaśuvrāta saṅkuladroṇyalaṅkṛtaḥ<BR>
BhP_08.02.007/3 citradrumasurodyāna kalakaṇṭhavihaṅgamaḥ<BR>
BhP_08.02.008/1 saritsarobhiracchodaiḥ pulinairmaṇivālukaiḥ<BR>
BhP_08.02.008/3 devastrīmajjanāmoda saurabhāmbvanilairyutaḥ<BR>
BhP_08.02.009/1 tasya droṇyāṃ bhagavato varuṇasya mahātmanaḥ<BR>
BhP_08.02.009/3 udyānamṛtuman nāma ākrīḍaṃ surayoṣitām<BR>
BhP_08.02.010/1 sarvato 'laṅkṛtaṃ divyairnityapuṣpaphaladrumaiḥ<BR>
BhP_08.02.010/3 mandāraiḥ pārijātaiśca pāṭalāśokacampakaiḥ<BR>
BhP_08.02.011/1 cūtaiḥ piyālaiḥ panasairāmrairāmrātakairapi<BR>
BhP_08.02.011/3 kramukairnārikelaiśca kharjūrairbījapūrakaiḥ<BR>
BhP_08.02.012/1 madhukaiḥ śālatālaiśca tamālairasanārjunaiḥ<BR>
BhP_08.02.012/3 ariṣṭoḍumbaraplakṣairvaṭaiḥ kiṃśukacandanaiḥ<BR>
BhP_08.02.013/1 picumardaiḥ kovidāraiḥ saralaiḥ suradārubhiḥ<BR>
BhP_08.02.013/3 drākṣekṣurambhājambubhirbadaryakṣābhayāmalaiḥ<BR>
BhP_08.02.014/1 bilvaiḥ kapitthairjambīrairvṛto bhallātakādibhiḥ<BR>
BhP_08.02.014/3 tasmin saraḥ suvipulaṃ lasatkāñcanapaṅkajam<BR>
BhP_08.02.015/1 kumudotpalakahlāra śatapatraśriyorjitam<BR>
BhP_08.02.015/3 mattaṣaṭpadanirghuṣṭaṃ śakuntaiśca kalasvanaiḥ<BR>
BhP_08.02.016/1 haṃsakāraṇḍavākīrṇaṃ cakrāhvaiḥ sārasairapi<BR>
BhP_08.02.016/3 jalakukkuṭakoyaṣṭi dātyūhakulakūjitam<BR>
BhP_08.02.017/1 matsyakacchapasañcāra calatpadmarajaḥpayaḥ<BR>
BhP_08.02.017/3 kadambavetasanala nīpavañjulakairvṛtam<BR>
BhP_08.02.018/1 kundaiḥ kurubakāśokaiḥ śirīṣaiḥ kūṭajeṅgudaiḥ<BR>
BhP_08.02.018/3 kubjakaiḥ svarṇayūthībhirnāgapunnāgajātibhiḥ<BR>
BhP_08.02.019/1 mallikāśatapatraiśca mādhavījālakādibhiḥ<BR>
BhP_08.02.019/3 śobhitaṃ tīrajaiścānyairnityartubhiralaṃ drumaiḥ<BR>
BhP_08.02.020/1 tatraikadā tadgirikānanāśrayaḥ kareṇubhirvāraṇayūthapaścaran<BR>
BhP_08.02.020/3 sakaṇṭakaṃ kīcakaveṇuvetravad viśālagulmaṃ prarujan vanaspatīn<BR>
BhP_08.02.021/1 yadgandhamātrāddharayo gajendrā vyāghrādayo vyālamṛgāḥ sakhaḍgāḥ<BR>
BhP_08.02.021/3 mahoragāścāpi bhayāddravanti sagaurakṛṣṇāḥ sarabhāścamaryaḥ<BR>
BhP_08.02.022/1 vṛkā varāhā mahiṣarkṣaśalyā gopucchaśālāvṛkamarkaṭāśca<BR>
BhP_08.02.022/3 anyatra kṣudrā hariṇāḥ śaśādayaś caranty abhītā yadanugraheṇa<BR>
BhP_08.02.023/1 sa gharmataptaḥ karibhiḥ kareṇubhir vṛto madacyutkarabhairanudrutaḥ<BR>
BhP_08.02.023/3 giriṃ garimṇā paritaḥ prakampayan niṣevyamāṇo 'likulairmadāśanaiḥ<BR>
BhP_08.02.024/1 saro 'nilaṃ paṅkajareṇurūṣitaṃ jighran vidūrān madavihvalekṣaṇaḥ<BR>
BhP_08.02.024/3 vṛtaḥ svayūthena tṛṣārditena tat sarovarābhyāsamathāgamaddrutam<BR>
BhP_08.02.025/1 vigāhya tasminnamṛtāmbu nirmalaṃ hemāravindotpalareṇurūṣitam<BR>
BhP_08.02.025/3 papau nikāmaṃ nijapuṣkaroddhṛtam ātmānamadbhiḥ snapayan gataklamaḥ<BR>
BhP_08.02.026/1 sa puṣkareṇoddhṛtaśīkarāmbubhir nipāyayan saṃsnapayan yathā gṛhī<BR>
BhP_08.02.026/3 ghṛṇī kareṇuḥ karabhāṃśca durmado nācaṣṭa kṛcchraṃ kṛpaṇo 'jamāyayā<BR>
BhP_08.02.027/1 taṃ tatra kaścin nṛpa daivacodito grāho balīyāṃścaraṇe ruṣāgrahīt<BR>
BhP_08.02.027/3 yadṛcchayaivaṃ vyasanaṃ gato gajo yathābalaṃ so 'tibalo vicakrame<BR>
BhP_08.02.028/1 tathāturaṃ yūthapatiṃ kareṇavo vikṛṣyamāṇaṃ tarasā balīyasā<BR>
BhP_08.02.028/3 vicukruśurdīnadhiyo 'pare gajāḥ pārṣṇigrahāstārayituṃ na cāśakan<BR>
BhP_08.02.029/1 niyudhyatorevamibhendranakrayor vikarṣatorantarato bahirmithaḥ<BR>
BhP_08.02.029/3 samāḥ sahasraṃ vyagaman mahīpate saprāṇayościtramamaṃsatāmarāḥ<BR>
BhP_08.02.030/1 tato gajendrasya manobalaujasāṃ kālena dīrgheṇa mahān abhūdvyayaḥ<BR>
BhP_08.02.030/3 vikṛṣyamāṇasya jale 'vasīdato viparyayo 'bhūt sakalaṃ jalaukasaḥ<BR>
BhP_08.02.031/1 itthaṃ gajendraḥ sa yadāpa saṅkaṭaṃ prāṇasya dehī vivaśo yadṛcchayā<BR>
BhP_08.02.031/3 apārayannātmavimokṣaṇe ciraṃ dadhyāvimāṃ buddhimathābhyapadyata<BR>
BhP_08.02.032/1 na māmime jñātaya āturaṃ gajāḥ kutaḥ kariṇyaḥ prabhavanti mocitum<BR>
BhP_08.02.032/3 grāheṇa pāśena vidhāturāvṛto 'py ahaṃ ca taṃ yāmi paraṃ parāyaṇam<BR>
BhP_08.02.033/1 yaḥ kaścaneśo balino 'ntakoragāt pracaṇḍavegādabhidhāvato bhṛśam<BR>
BhP_08.02.033/3 bhītaṃ prapannaṃ paripāti yadbhayān mṛtyuḥ pradhāvaty araṇaṃ tamīmahi<BR>
BhP_08.03.001/0 śrībādarāyaṇiruvāca<BR>
BhP_08.03.001/1 evaṃ vyavasito buddhyā samādhāya mano hṛdi<BR>
BhP_08.03.001/3 jajāpa paramaṃ jāpyaṃ prāgjanmany anuśikṣitam<BR>
BhP_08.03.003/0 śrīgajendra uvāca<BR>
BhP_08.03.002/1 oṃ namo bhagavate tasmai yata etac cidātmakam<BR>
BhP_08.03.002/3 puruṣāyādibījāya pareśāyābhidhīmahi<BR>
BhP_08.03.003/1 yasminnidaṃ yataścedaṃ yenedaṃ ya idaṃ svayam<BR>
BhP_08.03.003/3 yo 'smāt parasmāc ca parastaṃ prapadye svayambhuvam<BR>
BhP_08.03.004/1 yaḥ svātmanīdaṃ nijamāyayārpitaṃ kvacidvibhātaṃ kva ca tat tirohitam<BR>
BhP_08.03.004/3 aviddhadṛk sākṣy ubhayaṃ tadīkṣate sa ātmamūlo 'vatu māṃ parātparaḥ<BR>
BhP_08.03.005/1 kālena pañcatvamiteṣu kṛtsnaśo lokeṣu pāleṣu ca sarvahetuṣu<BR>
BhP_08.03.005/3 tamastadāsīdgahanaṃ gabhīraṃ yastasya pāre 'bhivirājate vibhuḥ<BR>
BhP_08.03.006/1 na yasya devā ṛṣayaḥ padaṃ vidur jantuḥ punaḥ ko 'rhati gantumīritum<BR>
BhP_08.03.006/3 yathā naṭasyākṛtibhirviceṣṭato duratyayānukramaṇaḥ sa māvatu<BR>
BhP_08.03.007/1 didṛkṣavo yasya padaṃ sumaṅgalaṃ vimuktasaṅgā munayaḥ susādhavaḥ<BR>
BhP_08.03.007/3 caranty alokavratamavraṇaṃ vane bhūtātmabhūtāḥ suhṛdaḥ sa me gatiḥ<BR>
BhP_08.03.008/1 na vidyate yasya ca janma karma vā na nāmarūpe guṇadoṣa eva vā<BR>
BhP_08.03.008/3 tathāpi lokāpyayasambhavāya yaḥ svamāyayā tāny anukālamṛcchati<BR>
BhP_08.03.009/1 tasmai namaḥ pareśāya brahmaṇe 'nantaśaktaye<BR>
BhP_08.03.009/3 arūpāyorurūpāya nama āścaryakarmaṇe<BR>
BhP_08.03.010/1 nama ātmapradīpāya sākṣiṇe paramātmane<BR>
BhP_08.03.010/3 namo girāṃ vidūrāya manasaścetasāmapi<BR>
BhP_08.03.011/1 sattvena pratilabhyāya naiṣkarmyeṇa vipaścitā<BR>
BhP_08.03.011/3 namaḥ kaivalyanāthāya nirvāṇasukhasaṃvide<BR>
BhP_08.03.012/1 namaḥ śāntāya ghorāya mūḍhāya guṇadharmiṇe<BR>
BhP_08.03.012/3 nirviśeṣāya sāmyāya namo jñānaghanāya ca<BR>
BhP_08.03.013/1 kṣetrajñāya namastubhyaṃ sarvādhyakṣāya sākṣiṇe<BR>
BhP_08.03.013/3 puruṣāyātmamūlāya mūlaprakṛtaye namaḥ<BR>
BhP_08.03.014/1 sarvendriyaguṇadraṣṭre sarvapratyayahetave<BR>
BhP_08.03.014/3 asatā cchāyayoktāya sadābhāsāya te namaḥ<BR>
BhP_08.03.015/1 namo namaste 'khilakāraṇāya niṣkāraṇāyādbhutakāraṇāya<BR>
BhP_08.03.015/3 sarvāgamāmnāyamahārṇavāya namo 'pavargāya parāyaṇāya<BR>
BhP_08.03.016/1 guṇāraṇicchannaciduṣmapāya tatkṣobhavisphūrjitamānasāya<BR>
BhP_08.03.016/3 naiṣkarmyabhāvena vivarjitāgama svayaṃprakāśāya namas karomi<BR>
BhP_08.03.017/1 mādṛk prapannapaśupāśavimokṣaṇāya muktāya bhūrikaruṇāya namo 'layāya<BR>
BhP_08.03.017/3 svāṃśena sarvatanubhṛnmanasi pratīta pratyagdṛśe bhagavate bṛhate namaste<BR>
BhP_08.03.018/1 ātmātmajāptagṛhavittajaneṣu saktair duṣprāpaṇāya guṇasaṅgavivarjitāya<BR>
BhP_08.03.018/3 muktātmabhiḥ svahṛdaye paribhāvitāya jñānātmane bhagavate nama īśvarāya<BR>
BhP_08.03.019/1 yaṃ dharmakāmārthavimuktikāmā bhajanta iṣṭāṃ gatimāpnuvanti<BR>
BhP_08.03.019/3 kiṃ cāśiṣo rāty api dehamavyayaṃ karotu me 'dabhradayo vimokṣaṇam<BR>
BhP_08.03.020/1 ekāntino yasya na kañcanārthaṃ vāñchanti ye vai bhagavatprapannāḥ<BR>
BhP_08.03.020/3 atyadbhutaṃ taccaritaṃ sumaṅgalaṃ gāyanta ānandasamudramagnāḥ<BR>
BhP_08.03.021/1 tamakṣaraṃ brahma paraṃ pareśam avyaktamādhyātmikayogagamyam<BR>
BhP_08.03.021/3 atīndriyaṃ sūkṣmamivātidūram anantamādyaṃ paripūrṇamīḍe<BR>
BhP_08.03.022/1 yasya brahmādayo devā vedā lokāścarācarāḥ<BR>
BhP_08.03.022/3 nāmarūpavibhedena phalgvyā ca kalayā kṛtāḥ<BR>
BhP_08.03.023/1 yathārciṣo 'gneḥ saviturgabhastayo niryānti saṃyānty asakṛt svarociṣaḥ<BR>
BhP_08.03.023/3 tathā yato 'yaṃ guṇasampravāho buddhirmanaḥ khāni śarīrasargāḥ<BR>
BhP_08.03.024/1 sa vai na devāsuramartyatiryaṅ na strī na ṣaṇḍho na pumān na jantuḥ<BR>
BhP_08.03.024/3 nāyaṃ guṇaḥ karma na san na cāsan niṣedhaśeṣo jayatādaśeṣaḥ<BR>
BhP_08.03.025/1 jijīviṣe nāhamihāmuyā kim antarbahiścāvṛtayebhayonyā<BR>
BhP_08.03.025/3 icchāmi kālena na yasya viplavas tasyātmalokāvaraṇasya mokṣam<BR>
BhP_08.03.026/1 so 'haṃ viśvasṛjaṃ viśvamaviśvaṃ viśvavedasam<BR>
BhP_08.03.026/3 viśvātmānamajaṃ brahma praṇato 'smi paraṃ padam<BR>
BhP_08.03.027/1 yogarandhitakarmāṇo hṛdi yogavibhāvite<BR>
BhP_08.03.027/3 yogino yaṃ prapaśyanti yogeśaṃ taṃ nato 'smy aham<BR>
BhP_08.03.028/1 namo namastubhyamasahyavega śaktitrayāyākhiladhīguṇāya<BR>
BhP_08.03.028/3 prapannapālāya durantaśaktaye kadindriyāṇāmanavāpyavartmane<BR>
BhP_08.03.029/1 nāyaṃ veda svamātmānaṃ yacchaktyāhaṃdhiyā hatam<BR>
BhP_08.03.029/3 taṃ duratyayamāhātmyaṃ bhagavantamito 'smy aham<BR>
BhP_08.03.030/0 śrīśuka uvāca<BR>
BhP_08.03.030/1 evaṃ gajendramupavarṇitanirviśeṣaṃ<BR>
BhP_08.03.030/2 brahmādayo vividhaliṅgabhidābhimānāḥ<BR>
BhP_08.03.030/3 naite yadopasasṛpurnikhilātmakatvāt<BR>
BhP_08.03.030/4 tatrākhilāmaramayo harirāvirāsīt<BR>
BhP_08.03.031/1 taṃ tadvadārtamupalabhya jagannivāsaḥ<BR>
BhP_08.03.031/2 stotraṃ niśamya divijaiḥ saha saṃstuvadbhiḥ<BR>
BhP_08.03.031/3 chandomayena garuḍena samuhyamānaś<BR>
BhP_08.03.031/4 cakrāyudho 'bhyagamadāśu yato gajendraḥ<BR>
BhP_08.03.032/1 so 'ntaḥsarasy urubalena gṛhīta ārto<BR>
BhP_08.03.032/2 dṛṣṭvā garutmati hariṃ kha upāttacakram<BR>
BhP_08.03.032/3 utkṣipya sāmbujakaraṃ giramāha kṛcchrān<BR>
BhP_08.03.032/4 nārāyaṇākhilaguro bhagavan namaste<BR>
BhP_08.03.033/1 taṃ vīkṣya pīḍitamajaḥ sahasāvatīrya<BR>
BhP_08.03.033/2 sagrāhamāśu sarasaḥ kṛpayojjahāra<BR>
BhP_08.03.033/3 grāhādvipāṭitamukhādariṇā gajendraṃ<BR>
BhP_08.03.033/4 saṃpaśyatāṃ hariramūmucaducchriyāṇām<BR>
BhP_08.04.001/0 śrīśuka uvāca<BR>
BhP_08.04.001/1 tadā devarṣigandharvā brahmeśānapurogamāḥ<BR>
BhP_08.04.001/3 mumucuḥ kusumāsāraṃ śaṃsantaḥ karma taddhareḥ<BR>
BhP_08.04.002/1 nedurdundubhayo divyā gandharvā nanṛturjaguḥ<BR>
BhP_08.04.002/3 ṛṣayaścāraṇāḥ siddhāstuṣṭuvuḥ puruṣottamam<BR>
BhP_08.04.003/1 yo 'sau grāhaḥ sa vai sadyaḥ paramāścaryarūpadhṛk<BR>
BhP_08.04.003/3 mukto devalaśāpena hūhūrgandharvasattamaḥ<BR>
BhP_08.04.004/1 praṇamya śirasādhīśamuttamaślokamavyayam<BR>
BhP_08.04.004/3 agāyata yaśodhāma kīrtanyaguṇasatkatham<BR>
BhP_08.04.005/1 so 'nukampita īśena parikramya praṇamya tam<BR>
BhP_08.04.005/3 lokasya paśyato lokaṃ svamagān muktakilbiṣaḥ<BR>
BhP_08.04.006/1 gajendro bhagavatsparśādvimukto 'jñānabandhanāt<BR>
BhP_08.04.006/3 prāpto bhagavato rūpaṃ pītavāsāścaturbhujaḥ<BR>
BhP_08.04.007/1 sa vai pūrvamabhūdrājā pāṇḍyo draviḍasattamaḥ<BR>
BhP_08.04.007/3 indradyumna iti khyāto viṣṇuvrataparāyaṇaḥ<BR>
BhP_08.04.008/1 sa ekadārādhanakāla ātmavān gṛhītamaunavrata īśvaraṃ harim<BR>
BhP_08.04.008/3 jaṭādharastāpasa āpluto 'cyutaṃ samarcayāmāsa kulācalāśramaḥ<BR>
BhP_08.04.009/1 yadṛcchayā tatra mahāyaśā muniḥ samāgamac chiṣyagaṇaiḥ pariśritaḥ<BR>
BhP_08.04.009/3 taṃ vīkṣya tūṣṇīmakṛtārhaṇādikaṃ rahasy upāsīnamṛṣiścukopa ha<BR>
BhP_08.04.010/1 tasmā imaṃ śāpamadādasādhur ayaṃ durātmākṛtabuddhiradya<BR>
BhP_08.04.010/3 viprāvamantā viśatāṃ tamisraṃ yathā gajaḥ stabdhamatiḥ sa eva<BR>
BhP_08.04.011/0 śrīśuka uvāca<BR>
BhP_08.04.011/1 evaṃ śaptvā gato 'gastyo bhagavān nṛpa sānugaḥ<BR>
BhP_08.04.011/3 indradyumno 'pi rājarṣirdiṣṭaṃ tadupadhārayan<BR>
BhP_08.04.012/1 āpannaḥ kauñjarīṃ yonimātmasmṛtivināśinīm<BR>
BhP_08.04.012/3 haryarcanānubhāvena yadgajatve 'py anusmṛtiḥ<BR>
BhP_08.04.013/1 evaṃ vimokṣya gajayūthapamabjanābhas<BR>
BhP_08.04.013/2 tenāpi pārṣadagatiṃ gamitena yuktaḥ<BR>
BhP_08.04.013/3 gandharvasiddhavibudhairupagīyamāna<BR>
BhP_08.04.013/4 karmādbhutaṃ svabhavanaṃ garuḍāsano 'gāt<BR>
BhP_08.04.014/1 etan mahārāja taverito mayā kṛṣṇānubhāvo gajarājamokṣaṇam<BR>
BhP_08.04.014/3 svargyaṃ yaśasyaṃ kalikalmaṣāpahaṃ duḥsvapnanāśaṃ kuruvarya śṛṇvatām<BR>
BhP_08.04.015/1 yathānukīrtayanty etac chreyaskāmā dvijātayaḥ<BR>
BhP_08.04.015/3 śucayaḥ prātarutthāya duḥsvapnādyupaśāntaye<BR>
BhP_08.04.016/1 idamāha hariḥ prīto gajendraṃ kurusattama<BR>
BhP_08.04.016/3 śṛṇvatāṃ sarvabhūtānāṃ sarvabhūtamayo vibhuḥ<BR>
BhP_08.04.017/0 śrībhagavān uvāca<BR>
BhP_08.04.017/1 ye māṃ tvāṃ ca saraścedaṃ girikandarakānanam<BR>
BhP_08.04.017/3 vetrakīcakaveṇūnāṃ gulmāni surapādapān<BR>
BhP_08.04.018/1 śṛṅgāṇīmāni dhiṣṇyāni brahmaṇo me śivasya ca<BR>
BhP_08.04.018/3 kṣīrodaṃ me priyaṃ dhāma śvetadvīpaṃ ca bhāsvaram<BR>
BhP_08.04.019/1 śrīvatsaṃ kaustubhaṃ mālāṃ gadāṃ kaumodakīṃ mama<BR>
BhP_08.04.019/3 sudarśanaṃ pāñcajanyaṃ suparṇaṃ patageśvaram<BR>
BhP_08.04.020/1 śeṣaṃ ca matkalāṃ sūkṣmāṃ śriyaṃ devīṃ madāśrayām<BR>
BhP_08.04.020/3 brahmāṇaṃ nāradamṛṣiṃ bhavaṃ prahrādameva ca<BR>
BhP_08.04.021/1 matsyakūrmavarāhādyairavatāraiḥ kṛtāni me<BR>
BhP_08.04.021/3 karmāṇy anantapuṇyāni sūryaṃ somaṃ hutāśanam<BR>
BhP_08.04.022/1 praṇavaṃ satyamavyaktaṃ goviprān dharmamavyayam<BR>
BhP_08.04.022/3 dākṣāyaṇīrdharmapatnīḥ somakaśyapayorapi<BR>
BhP_08.04.023/1 gaṅgāṃ sarasvatīṃ nandāṃ kālindīṃ sitavāraṇam<BR>
BhP_08.04.023/3 dhruvaṃ brahmaṛṣīn sapta puṇyaślokāṃśca mānavān<BR>
BhP_08.04.024/1 utthāyāpararātrānte prayatāḥ susamāhitāḥ<BR>
BhP_08.04.024/3 smaranti mama rūpāṇi mucyante te 'ṃhaso 'khilāt<BR>
BhP_08.04.025/1 ye māṃ stuvanty anenāṅga pratibudhya niśātyaye<BR>
BhP_08.04.025/3 teṣāṃ prāṇātyaye cāhaṃ dadāmi vipulāṃ gatim<BR>
BhP_08.04.026/0 śrīśuka uvāca<BR>
BhP_08.04.026/1 ity ādiśya hṛṣīkeśaḥ prādhmāya jalajottamam<BR>
BhP_08.04.026/3 harṣayan vibudhānīkamāruroha khagādhipam<BR>
BhP_08.05.001/0 śrīśuka uvāca<BR>
BhP_08.05.001/1 rājannuditametat te hareḥ karmāghanāśanam<BR>
BhP_08.05.001/3 gajendramokṣaṇaṃ puṇyaṃ raivataṃ tvantaraṃ śṛṇu<BR>
BhP_08.05.002/1 pañcamo raivato nāma manustāmasasodaraḥ<BR>
BhP_08.05.002/3 balivindhyādayastasya sutā hārjunapūrvakāḥ<BR>
BhP_08.05.003/1 vibhurindraḥ suragaṇā rājan bhūtarayādayaḥ<BR>
BhP_08.05.003/3 hiraṇyaromā vedaśirā ūrdhvabāhvādayo dvijāḥ<BR>
BhP_08.05.004/1 patnī vikuṇṭhā śubhrasya vaikuṇṭhaiḥ surasattamaiḥ<BR>
BhP_08.05.004/3 tayoḥ svakalayā jajñe vaikuṇṭho bhagavān svayam<BR>
BhP_08.05.005/1 vaikuṇṭhaḥ kalpito yena loko lokanamaskṛtaḥ<BR>
BhP_08.05.005/3 ramayā prārthyamānena devyā tatpriyakāmyayā<BR>
BhP_08.05.006/1 tasyānubhāvaḥ kathito guṇāśca paramodayāḥ<BR>
BhP_08.05.006/3 bhaumān reṇūn sa vimame yo viṣṇorvarṇayedguṇān<BR>
BhP_08.05.007/1 ṣaṣṭhaśca cakṣuṣaḥ putraścākṣuṣo nāma vai manuḥ<BR>
BhP_08.05.007/3 pūrupūruṣasudyumna pramukhāścākṣuṣātmajāḥ<BR>
BhP_08.05.008/1 indro mantradrumastatra devā āpyādayo gaṇāḥ<BR>
BhP_08.05.008/3 munayastatra vai rājan haviṣmadvīrakādayaḥ<BR>
BhP_08.05.009/1 tatrāpi devasambhūtyāṃ vairājasyābhavat sutaḥ<BR>
BhP_08.05.009/3 ajito nāma bhagavān aṃśena jagataḥ patiḥ<BR>
BhP_08.05.010/1 payodhiṃ yena nirmathya surāṇāṃ sādhitā sudhā<BR>
BhP_08.05.010/3 bhramamāṇo 'mbhasi dhṛtaḥ kūrmarūpeṇa mandaraḥ<BR>
BhP_08.05.011/0 śrīrājovāca<BR>
BhP_08.05.011/1 yathā bhagavatā brahman mathitaḥ kṣīrasāgaraḥ<BR>
BhP_08.05.011/3 yadarthaṃ vā yataścādriṃ dadhārāmbucarātmanā<BR>
BhP_08.05.012/1 yathāmṛtaṃ suraiḥ prāptaṃ kiṃ cānyadabhavat tataḥ<BR>
BhP_08.05.012/3 etadbhagavataḥ karma vadasva paramādbhutam<BR>
BhP_08.05.013/1 tvayā saṅkathyamānena mahimnā sātvatāṃ pateḥ<BR>
BhP_08.05.013/3 nātitṛpyati me cittaṃ suciraṃ tāpatāpitam<BR>
BhP_08.05.014/0 śrīsūta uvāca<BR>
BhP_08.05.014/1 sampṛṣṭo bhagavān evaṃ dvaipāyanasuto dvijāḥ<BR>
BhP_08.05.014/3 abhinandya harervīryamabhyācaṣṭuṃ pracakrame<BR>
BhP_08.05.015/0 śrīśuka uvāca<BR>
BhP_08.05.015/1 yadā yuddhe 'surairdevā badhyamānāḥ śitāyudhaiḥ<BR>
BhP_08.05.015/3 gatāsavo nipatitā nottiṣṭheran sma bhūriśaḥ<BR>
BhP_08.05.016/1 yadā durvāsaḥ śāpena sendrā lokāstrayo nṛpa<BR>
BhP_08.05.016/3 niḥśrīkāścābhavaṃstatra neśurijyādayaḥ kriyāḥ<BR>
BhP_08.05.017/1 niśāmyaitat suragaṇā mahendravaruṇādayaḥ<BR>
BhP_08.05.017/3 nādhyagacchan svayaṃ mantrairmantrayanto viniścitam<BR>
BhP_08.05.018/1 tato brahmasabhāṃ jagmurmerormūrdhani sarvaśaḥ<BR>
BhP_08.05.018/3 sarvaṃ vijñāpayāṃ cakruḥ praṇatāḥ parameṣṭhine<BR>
BhP_08.05.019/1 sa vilokyendravāyvādīn niḥsattvān vigataprabhān<BR>
BhP_08.05.019/3 lokān amaṅgalaprāyān asurān ayathā vibhuḥ<BR>
BhP_08.05.020/1 samāhitena manasā saṃsmaran puruṣaṃ param<BR>
BhP_08.05.020/3 uvācotphullavadano devān sa bhagavān paraḥ<BR>
BhP_08.05.021/1 ahaṃ bhavo yūyamatho 'surādayo manuṣyatiryagdrumagharmajātayaḥ<BR>
BhP_08.05.021/3 yasyāvatārāṃśakalāvisarjitā vrajāma sarve śaraṇaṃ tamavyayam<BR>
BhP_08.05.022/1 na yasya vadhyo na ca rakṣaṇīyo nopekṣaṇīyādaraṇīyapakṣaḥ<BR>
BhP_08.05.022/3 tathāpi sargasthitisaṃyamārthaṃ dhatte rajaḥsattvatamāṃsi kāle<BR>
BhP_08.05.023/1 ayaṃ ca tasya sthitipālanakṣaṇaḥ sattvaṃ juṣāṇasya bhavāya dehinām<BR>
BhP_08.05.023/3 tasmādvrajāmaḥ śaraṇaṃ jagadguruṃ svānāṃ sa no dhāsyati śaṃ surapriyaḥ<BR>
BhP_08.05.024/0 śrīśuka uvāca<BR>
BhP_08.05.024/1 ity ābhāṣya surān vedhāḥ saha devairarindama<BR>
BhP_08.05.024/3 ajitasya padaṃ sākṣāj jagāma tamasaḥ param<BR>
BhP_08.05.025/1 tatrādṛṣṭasvarūpāya śrutapūrvāya vai prabhuḥ<BR>
BhP_08.05.025/3 stutimabrūta daivībhirgīrbhistvavahitendriyaḥ<BR>
BhP_08.05.026/0 śrībrahmovāca<BR>
BhP_08.05.026/1 avikriyaṃ satyamanantamādyaṃ guhāśayaṃ niṣkalamapratarkyam<BR>
BhP_08.05.026/3 mano 'grayānaṃ vacasāniruktaṃ namāmahe devavaraṃ vareṇyam<BR>
BhP_08.05.027/1 vipaścitaṃ prāṇamanodhiyātmanām arthendriyābhāsamanidramavraṇam<BR>
BhP_08.05.027/3 chāyātapau yatra na gṛdhrapakṣau tamakṣaraṃ khaṃ triyugaṃ vrajāmahe<BR>
BhP_08.05.028/1 ajasya cakraṃ tvajayeryamāṇaṃ manomayaṃ pañcadaśāramāśu<BR>
BhP_08.05.028/3 trinābhi vidyuccalamaṣṭanemi yadakṣamāhustamṛtaṃ prapadye<BR>
BhP_08.05.029/1 ya ekavarṇaṃ tamasaḥ paraṃ tad alokamavyaktamanantapāram<BR>
BhP_08.05.029/3 āsāṃ cakāropasuparṇamenam upāsate yogarathena dhīrāḥ<BR>
BhP_08.05.030/1 na yasya kaścātititarti māyāṃ yayā jano muhyati veda nārtham<BR>
BhP_08.05.030/3 taṃ nirjitātmātmaguṇaṃ pareśaṃ namāma bhūteṣu samaṃ carantam<BR>
BhP_08.05.031/1 ime vayaṃ yatpriyayaiva tanvā sattvena sṛṣṭā bahirantarāviḥ<BR>
BhP_08.05.031/3 gatiṃ na sūkṣmāmṛṣayaśca vidmahe kuto 'surādyā itarapradhānāḥ<BR>
BhP_08.05.032/1 pādau mahīyaṃ svakṛtaiva yasya caturvidho yatra hi bhūtasargaḥ<BR>
BhP_08.05.032/3 sa vai mahāpūruṣa ātmatantraḥ prasīdatāṃ brahma mahāvibhūtiḥ<BR>
BhP_08.05.033/1 ambhastu yadreta udāravīryaṃ sidhyanti jīvanty uta vardhamānāḥ<BR>
BhP_08.05.033/3 lokā yato 'thākhilalokapālāḥ prasīdatāṃ naḥ sa mahāvibhūtiḥ<BR>
BhP_08.05.034/1 somaṃ mano yasya samāmananti divaukasāṃ yo balamandha āyuḥ<BR>
BhP_08.05.034/3 īśo nagānāṃ prajanaḥ prajānāṃ prasīdatāṃ naḥ sa mahāvibhūtiḥ<BR>
BhP_08.05.035/1 agnirmukhaṃ yasya tu jātavedā jātaḥ kriyākāṇḍanimittajanmā<BR>
BhP_08.05.035/3 antaḥsamudre 'nupacan svadhātūn prasīdatāṃ naḥ sa mahāvibhūtiḥ<BR>
BhP_08.05.036/1 yaccakṣurāsīt taraṇirdevayānaṃ trayīmayo brahmaṇa eṣa dhiṣṇyam<BR>
BhP_08.05.036/3 dvāraṃ ca mukteramṛtaṃ ca mṛtyuḥ prasīdatāṃ naḥ sa mahāvibhūtiḥ<BR>
BhP_08.05.037/1 prāṇādabhūdyasya carācarāṇāṃ prāṇaḥ saho balamojaśca vāyuḥ<BR>
BhP_08.05.037/3 anvāsma samrājamivānugā vayaṃ prasīdatāṃ naḥ sa mahāvibhūtiḥ<BR>
BhP_08.05.038/1 śrotrāddiśo yasya hṛdaśca khāni prajajñire khaṃ puruṣasya nābhyāḥ<BR>
BhP_08.05.038/3 prāṇendriyātmāsuśarīraketaḥ prasīdatāṃ naḥ sa mahāvibhūtiḥ<BR>
BhP_08.05.039/1 balān mahendrastridaśāḥ prasādān manyorgirīśo dhiṣaṇādviriñcaḥ<BR>
BhP_08.05.039/3 khebhyastu chandāṃsy ṛṣayo meḍhrataḥ kaḥ prasīdatāṃ naḥ sa mahāvibhūtiḥ<BR>
BhP_08.05.040/1 śrīrvakṣasaḥ pitaraśchāyayāsan dharmaḥ stanāditaraḥ pṛṣṭhato 'bhūt<BR>
BhP_08.05.040/3 dyauryasya śīrṣṇo 'psaraso vihārāt prasīdatāṃ naḥ sa mahāvibhūtiḥ<BR>
BhP_08.05.041/1 vipro mukhādbrahma ca yasya guhyaṃ rājanya āsīdbhujayorbalaṃ ca<BR>
BhP_08.05.041/3 ūrvorviḍ ojo 'ṅghriravedaśūdrau prasīdatāṃ naḥ sa mahāvibhūtiḥ<BR>
BhP_08.05.042/1 lobho 'dharāt prītirupary abhūddyutir nastaḥ paśavyaḥ sparśena kāmaḥ<BR>
BhP_08.05.042/3 bhruvoryamaḥ pakṣmabhavastu kālaḥ prasīdatāṃ naḥ sa mahāvibhūtiḥ<BR>
BhP_08.05.043/1 dravyaṃ vayaḥ karma guṇān viśeṣaṃ yadyogamāyāvihitān vadanti<BR>
BhP_08.05.043/3 yaddurvibhāvyaṃ prabudhāpabādhaṃ prasīdatāṃ naḥ sa mahāvibhūtiḥ<BR>
BhP_08.05.044/1 namo 'stu tasmā upaśāntaśaktaye svārājyalābhapratipūritātmane<BR>
BhP_08.05.044/3 guṇeṣu māyāraciteṣu vṛttibhir na sajjamānāya nabhasvadūtaye<BR>
BhP_08.05.045/1 sa tvaṃ no darśayātmānamasmatkaraṇagocaram<BR>
BhP_08.05.045/3 prapannānāṃ didṛkṣūṇāṃ sasmitaṃ te mukhāmbujam<BR>
BhP_08.05.046/1 taistaiḥ svecchābhūtai rūpaiḥ kāle kāle svayaṃ vibho<BR>
BhP_08.05.046/3 karma durviṣahaṃ yan no bhagavāṃstat karoti hi<BR>
BhP_08.05.047/1 kleśabhūryalpasārāṇi karmāṇi viphalāni vā<BR>
BhP_08.05.047/3 dehināṃ viṣayārtānāṃ na tathaivārpitaṃ tvayi<BR>
BhP_08.05.048/1 nāvamaḥ karmakalpo 'pi viphalāyeśvarārpitaḥ<BR>
BhP_08.05.048/3 kalpate puruṣasyaiva sa hy ātmā dayito hitaḥ<BR>
BhP_08.05.049/1 yathā hi skandhaśākhānāṃ tarormūlāvasecanam<BR>
BhP_08.05.049/3 evamārādhanaṃ viṣṇoḥ sarveṣāmātmanaśca hi<BR>
BhP_08.05.050/1 namastubhyamanantāya durvitarkyātmakarmaṇe<BR>
BhP_08.05.050/3 nirguṇāya guṇeśāya sattvasthāya ca sāmpratam<BR>
BhP_08.06.001/0 śrīśuka uvāca<BR>
BhP_08.06.001/1 evaṃ stutaḥ suragaṇairbhagavān harirīśvaraḥ<BR>
BhP_08.06.001/3 teṣāmāvirabhūdrājan sahasrārkodayadyutiḥ<BR>
BhP_08.06.002/1 tenaiva sahasā sarve devāḥ pratihatekṣaṇāḥ<BR>
BhP_08.06.002/3 nāpaśyan khaṃ diśaḥ kṣauṇīmātmānaṃ ca kuto vibhum<BR>
BhP_08.06.003/1 viriñco bhagavān dṛṣṭvā saha śarveṇa tāṃ tanum<BR>
BhP_08.06.003/3 svacchāṃ marakataśyāmāṃ kañjagarbhāruṇekṣaṇām<BR>
BhP_08.06.004/1 taptahemāvadātena lasatkauśeyavāsasā<BR>
BhP_08.06.004/3 prasannacārusarvāṅgīṃ sumukhīṃ sundarabhruvam<BR>
BhP_08.06.005/1 mahāmaṇikirīṭena keyūrābhyāṃ ca bhūṣitām<BR>
BhP_08.06.005/3 karṇābharaṇanirbhāta kapolaśrīmukhāmbujām<BR>
BhP_08.06.006/1 kāñcīkalāpavalaya hāranūpuraśobhitām<BR>
BhP_08.06.006/3 kaustubhābharaṇāṃ lakṣmīṃ bibhratīṃ vanamālinīm<BR>
BhP_08.06.007/1 sudarśanādibhiḥ svāstrairmūrtimadbhirupāsitām<BR>
BhP_08.06.007/3 tuṣṭāva devapravaraḥ saśarvaḥ puruṣaṃ param<BR>
BhP_08.06.007/5 sarvāmaragaṇaiḥ sākaṃ sarvāṅgairavaniṃ gataiḥ<BR>
BhP_08.06.008/0 śrībrahmovāca<BR>
BhP_08.06.008/1 ajātajanmasthitisaṃyamāyā guṇāya nirvāṇasukhārṇavāya<BR>
BhP_08.06.008/3 aṇoraṇimne 'parigaṇyadhāmne mahānubhāvāya namo namaste<BR>
BhP_08.06.009/1 rūpaṃ tavaitat puruṣarṣabhejyaṃ śreyo 'rthibhirvaidikatāntrikeṇa<BR>
BhP_08.06.009/3 yogena dhātaḥ saha nastrilokān paśyāmy amuṣminnu ha viśvamūrtau<BR>
BhP_08.06.010/1 tvayy agra āsīt tvayi madhya āsīt tvayy anta āsīdidamātmatantre<BR>
BhP_08.06.010/3 tvamādiranto jagato 'sya madhyaṃ ghaṭasya mṛtsneva paraḥ parasmāt<BR>
BhP_08.06.011/1 tvaṃ māyayātmāśrayayā svayedaṃ nirmāya viśvaṃ tadanupraviṣṭaḥ<BR>
BhP_08.06.011/3 paśyanti yuktā manasā manīṣiṇo guṇavyavāye 'py aguṇaṃ vipaścitaḥ<BR>
BhP_08.06.012/1 yathāgnimedhasy amṛtaṃ ca goṣu bhuvy annamambūdyamane ca vṛttim<BR>
BhP_08.06.012/3 yogairmanuṣyā adhiyanti hi tvāṃ guṇeṣu buddhyā kavayo vadanti<BR>
BhP_08.06.013/1 taṃ tvāṃ vayaṃ nātha samujjihānaṃ sarojanābhāticirepsitārtham<BR>
BhP_08.06.013/3 dṛṣṭvā gatā nirvṛtamadya sarve gajā davārtā iva gāṅgamambhaḥ<BR>
BhP_08.06.014/1 sa tvaṃ vidhatsvākhilalokapālā vayaṃ yadarthāstava pādamūlam<BR>
BhP_08.06.014/3 samāgatāste bahirantarātman kiṃ vānyavijñāpyamaśeṣasākṣiṇaḥ<BR>
BhP_08.06.015/1 ahaṃ giritraśca surādayo ye dakṣādayo 'gneriva ketavaste<BR>
BhP_08.06.015/3 kiṃ vā vidāmeśa pṛthagvibhātā vidhatsva śaṃ no dvijadevamantram<BR>
BhP_08.06.016/0 śrīśuka uvāca<BR>
BhP_08.06.016/1 evaṃ viriñcādibhirīḍitastad vijñāya teṣāṃ hṛdayaṃ yathaiva<BR>
BhP_08.06.016/3 jagāda jīmūtagabhīrayā girā baddhāñjalīn saṃvṛtasarvakārakān<BR>
BhP_08.06.017/1 eka eveśvarastasmin surakārye sureśvaraḥ<BR>
BhP_08.06.017/3 vihartukāmastān āha samudronmathanādibhiḥ<BR>
BhP_08.06.018/0 śrībhagavān uvāca<BR>
BhP_08.06.018/1 hanta brahmannaho śambho he devā mama bhāṣitam<BR>
BhP_08.06.018/3 śṛṇutāvahitāḥ sarve śreyo vaḥ syādyathā surāḥ<BR>
BhP_08.06.019/1 yāta dānavadaiteyaistāvat sandhirvidhīyatām<BR>
BhP_08.06.019/3 kālenānugṛhītaistairyāvadvo bhava ātmanaḥ<BR>
BhP_08.06.020/1 arayo 'pi hi sandheyāḥ sati kāryārthagaurave<BR>
BhP_08.06.020/3 ahimūṣikavaddevā hy arthasya padavīṃ gataiḥ<BR>
BhP_08.06.021/1 amṛtotpādane yatnaḥ kriyatāmavilambitam<BR>
BhP_08.06.021/3 yasya pītasya vai janturmṛtyugrasto 'maro bhavet<BR>
BhP_08.06.022/1 kṣiptvā kṣīrodadhau sarvā vīruttṛṇalatauṣadhīḥ<BR>
BhP_08.06.022/3 manthānaṃ mandaraṃ kṛtvā netraṃ kṛtvā tu vāsukim<BR>
BhP_08.06.023/1 sahāyena mayā devā nirmanthadhvamatandritāḥ<BR>
BhP_08.06.023/3 kleśabhājo bhaviṣyanti daityā yūyaṃ phalagrahāḥ<BR>
BhP_08.06.024/1 yūyaṃ tadanumodadhvaṃ yadicchanty asurāḥ surāḥ<BR>
BhP_08.06.024/3 na saṃrambheṇa sidhyanti sarvārthāḥ sāntvayā yathā<BR>
BhP_08.06.025/1 na bhetavyaṃ kālakūṭādviṣāj jaladhisambhavāt<BR>
BhP_08.06.025/3 lobhaḥ kāryo na vo jātu roṣaḥ kāmastu vastuṣu<BR>
BhP_08.06.026/0 śrīśuka uvāca<BR>
BhP_08.06.026/1 iti devān samādiśya bhagavān puruṣottamaḥ<BR>
BhP_08.06.026/3 teṣāmantardadhe rājan svacchandagatirīśvaraḥ<BR>
BhP_08.06.027/1 atha tasmai bhagavate namaskṛtya pitāmahaḥ<BR>
BhP_08.06.027/3 bhavaśca jagmatuḥ svaṃ svaṃ dhāmopeyurbaliṃ surāḥ<BR>
BhP_08.06.028/1 dṛṣṭvārīn apy asaṃyattān jātakṣobhān svanāyakān<BR>
BhP_08.06.028/3 nyaṣedhaddaityarāṭ ślokyaḥ sandhivigrahakālavit<BR>
BhP_08.06.029/1 te vairocanimāsīnaṃ guptaṃ cāsurayūthapaiḥ<BR>
BhP_08.06.029/3 śriyā paramayā juṣṭaṃ jitāśeṣamupāgaman<BR>
BhP_08.06.030/1 mahendraḥ ślakṣṇayā vācā sāntvayitvā mahāmatiḥ<BR>
BhP_08.06.030/3 abhyabhāṣata tat sarvaṃ śikṣitaṃ puruṣottamāt<BR>
BhP_08.06.031/1 tat tvarocata daityasya tatrānye ye 'surādhipāḥ<BR>
BhP_08.06.031/3 śambaro 'riṣṭanemiśca ye ca tripuravāsinaḥ<BR>
BhP_08.06.032/1 tato devāsurāḥ kṛtvā saṃvidaṃ kṛtasauhṛdāḥ<BR>
BhP_08.06.032/3 udyamaṃ paramaṃ cakruramṛtārthe parantapa<BR>
BhP_08.06.033/1 tataste mandaragirimojasotpāṭya durmadāḥ<BR>
BhP_08.06.033/3 nadanta udadhiṃ ninyuḥ śaktāḥ parighabāhavaḥ<BR>
BhP_08.06.034/1 dūrabhārodvahaśrāntāḥ śakravairocanādayaḥ<BR>
BhP_08.06.034/3 apārayantastaṃ voḍhuṃ vivaśā vijahuḥ pathi<BR>
BhP_08.06.035/1 nipatan sa giristatra bahūn amaradānavān<BR>
BhP_08.06.035/3 cūrṇayāmāsa mahatā bhāreṇa kanakācalaḥ<BR>
BhP_08.06.036/1 tāṃstathā bhagnamanaso bhagnabāhūrukandharān<BR>
BhP_08.06.036/3 vijñāya bhagavāṃstatra babhūva garuḍadhvajaḥ<BR>
BhP_08.06.037/1 giripātaviniṣpiṣṭān vilokyāmaradānavān<BR>
BhP_08.06.037/3 īkṣayā jīvayāmāsa nirjarān nirvraṇān yathā<BR>
BhP_08.06.038/1 giriṃ cāropya garuḍe hastenaikena līlayā<BR>
BhP_08.06.038/3 āruhya prayayāvabdhiṃ surāsuragaṇairvṛtaḥ<BR>
BhP_08.06.039/1 avaropya giriṃ skandhāt suparṇaḥ patatāṃ varaḥ<BR>
BhP_08.06.039/3 yayau jalānta utsṛjya hariṇā sa visarjitaḥ<BR>
BhP_08.07.001/0 śrīśuka uvāca<BR>
BhP_08.07.001/1 te nāgarājamāmantrya phalabhāgena vāsukim<BR>
BhP_08.07.001/3 parivīya girau tasmin netramabdhiṃ mudānvitāḥ<BR>
BhP_08.07.002/1 ārebhire surā yattā amṛtārthe kurūdvaha<BR>
BhP_08.07.002/3 hariḥ purastāj jagṛhe pūrvaṃ devāstato 'bhavan<BR>
BhP_08.08.003/1 tan naicchan daityapatayo mahāpuruṣaceṣṭitam<BR>
BhP_08.08.003/3 na gṛhṇīmo vayaṃ pucchamaheraṅgamamaṅgalam<BR>
BhP_08.07.004/1 svādhyāyaśrutasampannāḥ prakhyātā janmakarmabhiḥ<BR>
BhP_08.07.004/3 iti tūṣṇīṃ sthitān daityān vilokya puruṣottamaḥ<BR>
BhP_08.07.004/5 smayamāno visṛjyāgraṃ pucchaṃ jagrāha sāmaraḥ<BR>
BhP_08.07.006/1 kṛtasthānavibhāgāsta evaṃ kaśyapanandanāḥ<BR>
BhP_08.07.006/3 mamanthuḥ paramaṃ yattā amṛtārthaṃ payonidhim<BR>
BhP_08.07.007/1 mathyamāne 'rṇave so 'driranādhāro hy apo 'viśat<BR>
BhP_08.07.007/3 dhriyamāṇo 'pi balibhirgauravāt pāṇḍunandana<BR>
BhP_08.07.008/1 te sunirviṇṇamanasaḥ parimlānamukhaśriyaḥ<BR>
BhP_08.07.008/3 āsan svapauruṣe naṣṭe daivenātibalīyasā<BR>
BhP_08.07.009/1 vilokya vighneśavidhiṃ tadeśvaro durantavīryo 'vitathābhisandhiḥ<BR>
BhP_08.07.009/3 kṛtvā vapuḥ kacchapamadbhutaṃ mahat praviśya toyaṃ girimujjahāra<BR>
BhP_08.07.010/1 tamutthitaṃ vīkṣya kulācalaṃ punaḥ samudyatā nirmathituṃ surāsurāḥ<BR>
BhP_08.07.010/3 dadhāra pṛṣṭhena sa lakṣayojana prastāriṇā dvīpa ivāparo mahān<BR>
BhP_08.07.011/1 surāsurendrairbhujavīryavepitaṃ paribhramantaṃ girimaṅga pṛṣṭhataḥ<BR>
BhP_08.07.011/3 bibhrat tadāvartanamādikacchapo mene 'ṅgakaṇḍūyanamaprameyaḥ<BR>
BhP_08.07.012/1 tathāsurān āviśadāsureṇa rūpeṇa teṣāṃ balavīryamīrayan<BR>
BhP_08.07.012/3 uddīpayan devagaṇāṃśca viṣṇur daivena nāgendramabodharūpaḥ<BR>
BhP_08.07.013/1 upary agendraṃ girirāḍ ivānya ākramya hastena sahasrabāhuḥ<BR>
BhP_08.07.013/3 tasthau divi brahmabhavendramukhyair abhiṣṭuvadbhiḥ sumano 'bhivṛṣṭaḥ<BR>
BhP_08.07.014/1 upary adhaścātmani gotranetrayoḥ pareṇa te prāviśatā samedhitāḥ<BR>
BhP_08.07.014/3 mamanthurabdhiṃ tarasā madotkaṭā mahādriṇā kṣobhitanakracakram<BR>
BhP_08.07.015/1 ahīndrasāhasrakaṭhoradṛṅmukha śvāsāgnidhūmāhatavarcaso 'surāḥ<BR>
BhP_08.07.015/3 paulomakāleyabalīlvalādayo davāgnidagdhāḥ saralā ivābhavan<BR>
BhP_08.07.016/1 devāṃśca tacchvāsaśikhāhataprabhān dhūmrāmbarasragvarakañcukānanān<BR>
BhP_08.07.016/3 samabhyavarṣan bhagavadvaśā ghanā vavuḥ samudrormyupagūḍhavāyavaḥ<BR>
BhP_08.07.017/1 mathyamānāt tathā sindhor devāsuravarūthapaiḥ<BR>
BhP_08.07.017/3 yadā sudhā na jāyeta nirmamanthājitaḥ svayam<BR>
BhP_08.07.018/1 meghaśyāmaḥ kanakaparidhiḥ karṇavidyotavidyun<BR>
BhP_08.07.018/2 mūrdhni bhrājadvilulitakacaḥ sragdharo raktanetraḥ<BR>
BhP_08.07.018/3 jaitrairdorbhirjagadabhayadairdandaśūkaṃ gṛhītvā<BR>
BhP_08.07.018/4 mathnan mathnā pratigiririvāśobhatātho dhṛtādriḥ<BR>
BhP_08.07.019/1 nirmathyamānādudadherabhūdviṣaṃ maholbaṇaṃ hālahalāhvamagrataḥ<BR>
BhP_08.07.019/3 sambhrāntamīnonmakarāhikacchapāt timidvipagrāhatimiṅgilākulāt<BR>
BhP_08.07.020/1 tadugravegaṃ diśi diśy upary adho visarpadutsarpadasahyamaprati<BR>
BhP_08.07.020/3 bhītāḥ prajā dudruvuraṅga seśvarā arakṣyamāṇāḥ śaraṇaṃ sadāśivam<BR>
BhP_08.07.021/1 vilokya taṃ devavaraṃ trilokyā bhavāya devyābhimataṃ munīnām<BR>
BhP_08.07.021/3 āsīnamadrāvapavargahetos tapo juṣāṇaṃ stutibhiḥ praṇemuḥ<BR>
BhP_08.07.022/0 śrīprajāpataya ūcuḥ<BR>
BhP_08.07.022/1 devadeva mahādeva bhūtātman bhūtabhāvana<BR>
BhP_08.07.022/3 trāhi naḥ śaraṇāpannāṃstrailokyadahanādviṣāt<BR>
BhP_08.07.023/1 tvamekaḥ sarvajagata īśvaro bandhamokṣayoḥ<BR>
BhP_08.07.023/3 taṃ tvāmarcanti kuśalāḥ prapannārtiharaṃ gurum<BR>
BhP_08.07.024/1 guṇamayyā svaśaktyāsya sargasthityapyayān vibho<BR>
BhP_08.07.024/3 dhatse yadā svadṛg bhūman brahmaviṣṇuśivābhidhām<BR>
BhP_08.07.025/1 tvaṃ brahma paramaṃ guhyaṃ sadasadbhāvabhāvanam<BR>
BhP_08.07.025/3 nānāśaktibhirābhātastvamātmā jagadīśvaraḥ<BR>
BhP_08.07.026/1 tvaṃ śabdayonirjagadādirātmā prāṇendriyadravyaguṇaḥ svabhāvaḥ<BR>
BhP_08.07.026/3 kālaḥ kratuḥ satyamṛtaṃ ca dharmas tvayy akṣaraṃ yat trivṛdāmananti<BR>
BhP_08.07.027/1 agnirmukhaṃ te 'khiladevatātmā kṣitiṃ vidurlokabhavāṅghripaṅkajam<BR>
BhP_08.07.027/3 kālaṃ gatiṃ te 'khiladevatātmano diśaśca karṇau rasanaṃ jaleśam<BR>
BhP_08.07.028/1 nābhirnabhaste śvasanaṃ nabhasvān sūryaśca cakṣūṃṣi jalaṃ sma retaḥ<BR>
BhP_08.07.028/3 parāvarātmāśrayaṇaṃ tavātmā somo mano dyaurbhagavan śiraste<BR>
BhP_08.07.029/1 kukṣiḥ samudrā girayo 'sthisaṅghā romāṇi sarvauṣadhivīrudhaste<BR>
BhP_08.07.029/3 chandāṃsi sākṣāt tava sapta dhātavas trayīmayātman hṛdayaṃ sarvadharmaḥ<BR>
BhP_08.07.030/1 mukhāni pañcopaniṣadastaveśa yaistriṃśadaṣṭottaramantravargaḥ<BR>
BhP_08.07.030/3 yat tac chivākhyaṃ paramātmatattvaṃ deva svayaṃjyotiravasthitiste<BR>
BhP_08.07.031/1 chāyā tvadharmormiṣu yairvisargo netratrayaṃ sattvarajastamāṃsi<BR>
BhP_08.07.031/3 sāṅkhyātmanaḥ śāstrakṛtastavekṣā chandomayo deva ṛṣiḥ purāṇaḥ<BR>
BhP_08.07.032/1 na te giritrākhilalokapāla viriñcavaikuṇṭhasurendragamyam<BR>
BhP_08.07.032/3 jyotiḥ paraṃ yatra rajastamaśca sattvaṃ na yadbrahma nirastabhedam<BR>
BhP_08.07.033/1 kāmādhvaratripurakālagarādyaneka<BR>
BhP_08.07.033/2 bhūtadruhaḥ kṣapayataḥ stutaye na tat te<BR>
BhP_08.07.033/3 yastvantakāla idamātmakṛtaṃ svanetra<BR>
BhP_08.07.033/4 vahnisphuliṅgaśikhayā bhasitaṃ na veda<BR>
BhP_08.07.034/1 ye tvātmarāmagurubhirhṛdi cintitāṅghri<BR>
BhP_08.07.034/2 dvandvaṃ carantamumayā tapasābhitaptam<BR>
BhP_08.07.034/3 katthanta ugraparuṣaṃ nirataṃ śmaśāne<BR>
BhP_08.07.034/4 te nūnamūtimavidaṃstava hātalajjāḥ<BR>
BhP_08.07.035/1 tat tasya te sadasatoḥ parataḥ parasya<BR>
BhP_08.07.035/2 nāñjaḥ svarūpagamane prabhavanti bhūmnaḥ<BR>
BhP_08.07.035/3 brahmādayaḥ kimuta saṃstavane vayaṃ tu<BR>
BhP_08.07.035/4 tatsargasargaviṣayā api śaktimātram<BR>
BhP_08.07.036/1 etat paraṃ prapaśyāmo na paraṃ te maheśvara<BR>
BhP_08.07.036/3 mṛḍanāya hi lokasya vyaktiste 'vyaktakarmaṇaḥ<BR>
BhP_08.07.037/0 śrīśuka uvāca<BR>
BhP_08.07.037/1 tadvīkṣya vyasanaṃ tāsāṃ kṛpayā bhṛśapīḍitaḥ<BR>
BhP_08.07.037/3 sarvabhūtasuhṛddeva idamāha satīṃ priyām<BR>
BhP_08.07.038/0 śrīśiva uvāca<BR>
BhP_08.07.038/1 aho bata bhavāny etat prajānāṃ paśya vaiśasam<BR>
BhP_08.07.038/3 kṣīrodamathanodbhūtāt kālakūṭādupasthitam<BR>
BhP_08.07.039/1 āsāṃ prāṇaparīpsūnāṃ vidheyamabhayaṃ hi me<BR>
BhP_08.07.039/3 etāvān hi prabhorartho yaddīnaparipālanam<BR>
BhP_08.07.040/1 prāṇaiḥ svaiḥ prāṇinaḥ pānti sādhavaḥ kṣaṇabhaṅguraiḥ<BR>
BhP_08.07.040/3 baddhavaireṣu bhūteṣu mohiteṣvātmamāyayā<BR>
BhP_08.07.041/1 puṃsaḥ kṛpayato bhadre sarvātmā prīyate hariḥ<BR>
BhP_08.07.041/3 prīte harau bhagavati prīye 'haṃ sacarācaraḥ<BR>
BhP_08.07.041/5 tasmādidaṃ garaṃ bhuñje prajānāṃ svastirastu me<BR>
BhP_08.07.042/0 śrīśuka uvāca<BR>
BhP_08.07.042/1 evamāmantrya bhagavān bhavānīṃ viśvabhāvanaḥ<BR>
BhP_08.07.042/3 tadviṣaṃ jagdhumārebhe prabhāvajñānvamodata<BR>
BhP_08.07.043/1 tataḥ karatalīkṛtya vyāpi hālāhalaṃ viṣam<BR>
BhP_08.07.043/3 abhakṣayan mahādevaḥ kṛpayā bhūtabhāvanaḥ<BR>
BhP_08.07.044/1 tasyāpi darśayāmāsa svavīryaṃ jalakalmaṣaḥ<BR>
BhP_08.07.044/3 yac cakāra gale nīlaṃ tac ca sādhorvibhūṣaṇam<BR>
BhP_08.07.045/1 tapyante lokatāpena sādhavaḥ prāyaśo janāḥ<BR>
BhP_08.07.045/3 paramārādhanaṃ taddhi puruṣasyākhilātmanaḥ<BR>
BhP_08.07.046/1 niśamya karma tac chambhordevadevasya mīḍhuṣaḥ<BR>
BhP_08.07.046/3 prajā dākṣāyaṇī brahmā vaikuṇṭhaśca śaśaṃsire<BR>
BhP_08.07.047/1 praskannaṃ pibataḥ pāṇeryat kiñcij jagṛhuḥ sma tat<BR>
BhP_08.07.047/3 vṛścikāhiviṣauṣadhyo dandaśūkāśca ye 'pare<BR>
BhP_08.08.001/0 śrīśuka uvāca<BR>
BhP_08.08.001/1 pīte gare vṛṣāṅkeṇa prītāste 'maradānavāḥ<BR>
BhP_08.08.001/3 mamanthustarasā sindhuṃ havirdhānī tato 'bhavat<BR>
BhP_08.08.002/1 tāmagnihotrīmṛṣayo jagṛhurbrahmavādinaḥ<BR>
BhP_08.08.002/3 yajñasya devayānasya medhyāya haviṣe nṛpa<BR>
BhP_08.08.003/1 tata uccaiḥśravā nāma hayo 'bhūc candrapāṇḍuraḥ<BR>
BhP_08.08.003/3 tasmin baliḥ spṛhāṃ cakre nendra īśvaraśikṣayā<BR>
BhP_08.08.004/1 tata airāvato nāma vāraṇendro vinirgataḥ<BR>
BhP_08.08.004/3 dantaiścaturbhiḥ śvetādrerharan bhagavato mahim<BR>
BhP_08.08.005/1 airāvaṇādayastvaṣṭau diggajā abhavaṃstataḥ<BR>
BhP_08.08.005/3 abhramuprabhṛtayo 'ṣṭau ca kariṇyastvabhavan nṛpa<BR>
BhP_08.08.006/1 kaustubhākhyamabhūdratnaṃ padmarāgo mahodadheḥ<BR>
BhP_08.08.006/3 tasmin maṇau spṛhāṃ cakre vakṣo 'laṅkaraṇe hariḥ<BR>
BhP_08.08.007/1 tato 'bhavat pārijātaḥ suralokavibhūṣaṇam<BR>
BhP_08.08.007/3 pūrayaty arthino yo 'rthaiḥ śaśvadbhuvi yathā bhavān<BR>
BhP_08.08.008/1 tataścāpsaraso jātā niṣkakaṇṭhyaḥ suvāsasaḥ<BR>
BhP_08.08.008/3 ramaṇyaḥ svargiṇāṃ valgu gatilīlāvalokanaiḥ<BR>
BhP_08.08.009/1 tataścāvirabhūt sākṣāc chrī ramā bhagavatparā<BR>
BhP_08.08.009/3 rañjayantī diśaḥ kāntyā vidyut saudāmanī yathā<BR>
BhP_08.08.010/1 tasyāṃ cakruḥ spṛhāṃ sarve sasurāsuramānavāḥ<BR>
BhP_08.08.010/3 rūpaudāryavayovarṇa mahimākṣiptacetasaḥ<BR>
BhP_08.08.011/1 tasyā āsanamāninye mahendro mahadadbhutam<BR>
BhP_08.08.011/3 mūrtimatyaḥ saricchreṣṭhā hemakumbhairjalaṃ śuci<BR>
BhP_08.08.012/1 ābhiṣecanikā bhūmirāharat sakalauṣadhīḥ<BR>
BhP_08.08.012/3 gāvaḥ pañca pavitrāṇi vasanto madhumādhavau<BR>
BhP_08.08.013/1 ṛṣayaḥ kalpayāṃ cakrurābhiṣekaṃ yathāvidhi<BR>
BhP_08.08.013/3 jagurbhadrāṇi gandharvā naṭyaśca nanṛturjaguḥ<BR>
BhP_08.08.014/1 meghā mṛdaṅgapaṇava murajānakagomukhān<BR>
BhP_08.08.014/3 vyanādayan śaṅkhaveṇu vīṇāstumulaniḥsvanān<BR>
BhP_08.08.015/1 tato 'bhiṣiṣicurdevīṃ śriyaṃ padmakarāṃ satīm<BR>
BhP_08.08.015/3 digibhāḥ pūrṇakalaśaiḥ sūktavākyairdvijeritaiḥ<BR>
BhP_08.08.016/1 samudraḥ pītakauśeya vāsasī samupāharat<BR>
BhP_08.08.016/3 varuṇaḥ srajaṃ vaijayantīṃ madhunā mattaṣaṭpadām<BR>
BhP_08.08.017/1 bhūṣaṇāni vicitrāṇi viśvakarmā prajāpatiḥ<BR>
BhP_08.08.017/3 hāraṃ sarasvatī padmamajo nāgāśca kuṇḍale<BR>
BhP_08.08.018/1 tataḥ kṛtasvastyayanotpalasrajaṃ nadaddvirephāṃ parigṛhya pāṇinā<BR>
BhP_08.08.018/3 cacāla vaktraṃ sukapolakuṇḍalaṃ savrīḍahāsaṃ dadhatī suśobhanam<BR>
BhP_08.08.019/1 stanadvayaṃ cātikṛśodarī samaṃ nirantaraṃ candanakuṅkumokṣitam<BR>
BhP_08.08.019/3 tatastato nūpuravalgu śiñjitair visarpatī hemalateva sā babhau<BR>
BhP_08.08.020/1 vilokayantī niravadyamātmanaḥ padaṃ dhruvaṃ cāvyabhicārisadguṇam<BR>
BhP_08.08.020/3 gandharvasiddhāsurayakṣacāraṇa traipiṣṭapeyādiṣu nānvavindata<BR>
BhP_08.08.021/1 nūnaṃ tapo yasya na manyunirjayo jñānaṃ kvacit tac ca na saṅgavarjitam<BR>
BhP_08.08.021/3 kaścin mahāṃstasya na kāmanirjayaḥ sa īśvaraḥ kiṃ parato vyapāśrayaḥ<BR>
BhP_08.08.022/1 dharmaḥ kvacit tatra na bhūtasauhṛdaṃ tyāgaḥ kvacit tatra na muktikāraṇam<BR>
BhP_08.08.022/3 vīryaṃ na puṃso 'sty ajaveganiṣkṛtaṃ na hi dvitīyo guṇasaṅgavarjitaḥ<BR>
BhP_08.08.023/1 kvacic cirāyurna hi śīlamaṅgalaṃ kvacit tadapy asti na vedyamāyuṣaḥ<BR>
BhP_08.08.023/3 yatrobhayaṃ kutra ca so 'py amaṅgalaḥ sumaṅgalaḥ kaśca na kāṅkṣate hi mām<BR>
BhP_08.08.024/1 evaṃ vimṛśyāvyabhicārisadguṇair varaṃ nijaikāśrayatayāguṇāśrayam<BR>
BhP_08.08.024/3 vavre varaṃ sarvaguṇairapekṣitaṃ ramā mukundaṃ nirapekṣamīpsitam<BR>
BhP_08.08.025/1 tasyāṃsadeśa uśatīṃ navakañjamālāṃ<BR>
BhP_08.08.025/2 mādyanmadhuvratavarūthagiropaghuṣṭām<BR>
BhP_08.08.025/3 tasthau nidhāya nikaṭe taduraḥ svadhāma<BR>
BhP_08.08.025/4 savrīḍahāsavikasannayanena yātā<BR>
BhP_08.08.026/1 tasyāḥ śriyastrijagato janako jananyā<BR>
BhP_08.08.026/2 vakṣo nivāsamakarot paramaṃ vibhūteḥ<BR>
BhP_08.08.026/3 śrīḥ svāḥ prajāḥ sakaruṇena nirīkṣaṇena<BR>
BhP_08.08.026/4 yatra sthitaidhayata sādhipatīṃstrilokān<BR>
BhP_08.08.027/1 śaṅkhatūryamṛdaṅgānāṃ vāditrāṇāṃ pṛthuḥ svanaḥ<BR>
BhP_08.08.027/3 devānugānāṃ sastrīṇāṃ nṛtyatāṃ gāyatāmabhūt<BR>
BhP_08.08.028/1 brahmarudrāṅgiromukhyāḥ sarve viśvasṛjo vibhum<BR>
BhP_08.08.028/3 īḍire 'vitathairmantraistalliṅgaiḥ puṣpavarṣiṇaḥ<BR>
BhP_08.08.029/1 śriyāvalokitā devāḥ saprajāpatayaḥ prajāḥ<BR>
BhP_08.08.029/3 śīlādiguṇasampannā lebhire nirvṛtiṃ parām<BR>
BhP_08.08.030/1 niḥsattvā lolupā rājan nirudyogā gatatrapāḥ<BR>
BhP_08.08.030/3 yadā copekṣitā lakṣmyā babhūvurdaityadānavāḥ<BR>
BhP_08.08.031/1 athāsīdvāruṇī devī kanyā kamalalocanā<BR>
BhP_08.08.031/3 asurā jagṛhustāṃ vai hareranumatena te<BR>
BhP_08.08.032/1 athodadhermathyamānāt kāśyapairamṛtārthibhiḥ<BR>
BhP_08.08.032/3 udatiṣṭhan mahārāja puruṣaḥ paramādbhutaḥ<BR>
BhP_08.08.033/1 dīrghapīvaradordaṇḍaḥ kambugrīvo 'ruṇekṣaṇaḥ<BR>
BhP_08.08.033/3 śyāmalastaruṇaḥ sragvī sarvābharaṇabhūṣitaḥ<BR>
BhP_08.08.034/1 pītavāsā mahoraskaḥ sumṛṣṭamaṇikuṇḍalaḥ<BR>
BhP_08.08.034/3 snigdhakuñcitakeśānta subhagaḥ siṃhavikramaḥ<BR>
BhP_08.08.035/1 amṛtāpūrṇakalasaṃ bibhradvalayabhūṣitaḥ<BR>
BhP_08.08.035/3 sa vai bhagavataḥ sākṣādviṣṇoraṃśāṃśasambhavaḥ<BR>
BhP_08.08.036/1 dhanvantaririti khyāta āyurvedadṛg ijyabhāk<BR>
BhP_08.08.036/3 tamālokyāsurāḥ sarve kalasaṃ cāmṛtābhṛtam<BR>
BhP_08.08.037/1 lipsantaḥ sarvavastūni kalasaṃ tarasāharan<BR>
BhP_08.08.037/3 nīyamāne 'suraistasmin kalase 'mṛtabhājane<BR>
BhP_08.08.038/1 viṣaṇṇamanaso devā hariṃ śaraṇamāyayuḥ<BR>
BhP_08.08.038/3 iti taddainyamālokya bhagavān bhṛtyakāmakṛt<BR>
BhP_08.08.038/5 mā khidyata mitho 'rthaṃ vaḥ sādhayiṣye svamāyayā<BR>
BhP_08.08.039/1 mithaḥ kalirabhūt teṣāṃ tadarthe tarṣacetasām<BR>
BhP_08.08.039/3 ahaṃ pūrvamahaṃ pūrvaṃ na tvaṃ na tvamiti prabho<BR>
BhP_08.08.040/1 devāḥ svaṃ bhāgamarhanti ye tulyāyāsahetavaḥ<BR>
BhP_08.08.040/3 satrayāga ivaitasminneṣa dharmaḥ sanātanaḥ<BR>
BhP_08.08.041/1 iti svān pratyaṣedhan vai daiteyā jātamatsarāḥ<BR>
BhP_08.08.041/3 durbalāḥ prabalān rājan gṛhītakalasān muhuḥ<BR>
BhP_08.08.042/1 etasminnantare viṣṇuḥ sarvopāyavidīśvaraḥ<BR>
BhP_08.08.042/3 yoṣidrūpamanirdeśyaṃ dadhāraparamādbhutam<BR>
BhP_08.08.043/1 prekṣaṇīyotpalaśyāmaṃ sarvāvayavasundaram<BR>
BhP_08.08.043/3 samānakarṇābharaṇaṃ sukapolonnasānanam<BR>
BhP_08.08.044/1 navayauvananirvṛtta stanabhārakṛśodaram<BR>
BhP_08.08.044/3 mukhāmodānuraktāli jhaṅkārodvignalocanam<BR>
BhP_08.08.045/1 bibhrat sukeśabhāreṇa mālāmutphullamallikām<BR>
BhP_08.08.045/3 sugrīvakaṇṭhābharaṇaṃ subhujāṅgadabhūṣitam<BR>
BhP_08.08.046/1 virajāmbarasaṃvīta nitambadvīpaśobhayā<BR>
BhP_08.08.046/3 kāñcyā pravilasadvalgu calaccaraṇanūpuram<BR>
BhP_08.08.047/1 savrīḍasmitavikṣipta bhrūvilāsāvalokanaiḥ<BR>
BhP_08.08.047/3 daityayūthapacetaḥsu kāmamuddīpayan muhuḥ<BR>
BhP_08.09.001/0 śrīśuka uvāca<BR>
BhP_08.09.001/1 te 'nyonyato 'surāḥ pātraṃ harantastyaktasauhṛdāḥ<BR>
BhP_08.09.001/3 kṣipanto dasyudharmāṇa āyāntīṃ dadṛśuḥ striyam<BR>
BhP_08.09.002/1 aho rūpamaho dhāma aho asyā navaṃ vayaḥ<BR>
BhP_08.09.002/3 iti te tāmabhidrutya papracchurjātahṛcchayāḥ<BR>
BhP_08.09.003/1 kā tvaṃ kañjapalāśākṣi kuto vā kiṃ cikīrṣasi<BR>
BhP_08.09.003/3 kasyāsi vada vāmoru mathnatīva manāṃsi naḥ<BR>
BhP_08.09.004/1 na vayaṃ tvāmarairdaityaiḥ siddhagandharvacāraṇaiḥ<BR>
BhP_08.09.004/3 nāspṛṣṭapūrvāṃ jānīmo lokeśaiśca kuto nṛbhiḥ<BR>
BhP_08.09.005/1 nūnaṃ tvaṃ vidhinā subhrūḥ preṣitāsi śarīriṇām<BR>
BhP_08.09.005/3 sarvendriyamanaḥprītiṃ vidhātuṃ saghṛṇena kim<BR>
BhP_08.09.006/1 sā tvaṃ naḥ spardhamānānāmekavastuni mānini<BR>
BhP_08.09.006/3 jñātīnāṃ baddhavairāṇāṃ śaṃ vidhatsva sumadhyame<BR>
BhP_08.09.007/1 vayaṃ kaśyapadāyādā bhrātaraḥ kṛtapauruṣāḥ<BR>
BhP_08.09.007/3 vibhajasva yathānyāyaṃ naiva bhedo yathā bhavet<BR>
BhP_08.09.008/1 ity upāmantrito daityairmāyāyoṣidvapurhariḥ<BR>
BhP_08.09.008/3 prahasya rucirāpāṅgairnirīkṣannidamabravīt<BR>
BhP_08.09.009/0 śrībhagavān uvāca<BR>
BhP_08.09.009/1 kathaṃ kaśyapadāyādāḥ puṃścalyāṃ mayi saṅgatāḥ<BR>
BhP_08.09.009/3 viśvāsaṃ paṇḍito jātu kāminīṣu na yāti hi<BR>
BhP_08.09.010/1 sālāvṛkāṇāṃ strīṇāṃ ca svairiṇīnāṃ suradviṣaḥ<BR>
BhP_08.09.010/3 sakhyāny āhuranityāni nūtnaṃ nūtnaṃ vicinvatām<BR>
BhP_08.09.011/0 śrīśuka uvāca<BR>
BhP_08.09.011/1 iti te kṣvelitaistasyā āśvastamanaso 'surāḥ<BR>
BhP_08.09.011/3 jahasurbhāvagambhīraṃ daduścāmṛtabhājanam<BR>
BhP_08.09.012/1 tato gṛhītvāmṛtabhājanaṃ harir babhāṣa īṣatsmitaśobhayā girā<BR>
BhP_08.09.012/3 yady abhyupetaṃ kva ca sādhvasādhu vā kṛtaṃ mayā vo vibhaje sudhāmimām<BR>
BhP_08.09.013/1 ity abhivyāhṛtaṃ tasyā ākarṇyāsurapuṅgavāḥ<BR>
BhP_08.09.013/3 apramāṇavidastasyāstat tathety anvamaṃsata<BR>
BhP_08.09.014/1 athopoṣya kṛtasnānā hutvā ca haviṣānalam<BR>
BhP_08.09.014/3 dattvā goviprabhūtebhyaḥ kṛtasvastyayanā dvijaiḥ<BR>
BhP_08.09.015/1 yathopajoṣaṃ vāsāṃsi paridhāyāhatāni te<BR>
BhP_08.09.015/3 kuśeṣu prāviśan sarve prāgagreṣvabhibhūṣitāḥ<BR>
BhP_08.09.016/1 prāṅmukheṣūpaviṣṭeṣu sureṣu ditijeṣu ca<BR>
BhP_08.09.016/3 dhūpāmoditaśālāyāṃjuṣṭāyāṃ mālyadīpakaiḥ<BR>
BhP_08.09.017/1 tasyāṃ narendra karabhoruruśaddukūla śroṇītaṭālasagatirmadavihvalākṣī<BR>
BhP_08.09.017/3 sā kūjatī kanakanūpuraśiñjitena kumbhastanī kalasapāṇirathāviveśa<BR>
BhP_08.09.018/1 tāṃ śrīsakhīṃ kanakakuṇḍalacārukarṇa nāsākapolavadanāṃ paradevatākhyām<BR>
BhP_08.09.018/3 saṃvīkṣya sammumuhurutsmitavīkṣaṇena devāsurā vigalitastanapaṭṭikāntām<BR>
BhP_08.09.019/1 asurāṇāṃ sudhādānaṃ sarpāṇāmiva durnayam<BR>
BhP_08.09.019/3 matvā jātinṛśaṃsānāṃ na tāṃ vyabhajadacyutaḥ<BR>
BhP_08.09.020/1 kalpayitvā pṛthak paṅktīrubhayeṣāṃ jagatpatiḥ<BR>
BhP_08.09.020/3 tāṃścopaveśayāmāsa sveṣu sveṣu ca paṅktiṣu<BR>
BhP_08.09.021/1 daityān gṛhītakalaso vañcayannupasañcaraiḥ<BR>
BhP_08.09.021/3 dūrasthān pāyayāmāsajarāmṛtyuharāṃ sudhām<BR>
BhP_08.09.022/1 te pālayantaḥ samayamasurāḥ svakṛtaṃ nṛpa<BR>
BhP_08.09.022/3 tūṣṇīmāsan kṛtasnehāḥ strīvivādajugupsayā<BR>
BhP_08.09.023/1 tasyāṃ kṛtātipraṇayāḥ praṇayāpāyakātarāḥ<BR>
BhP_08.09.023/3 bahumānena cābaddhā nocuḥ kiñcana vipriyam<BR>
BhP_08.09.024/1 devaliṅgapraticchannaḥ svarbhānurdevasaṃsadi<BR>
BhP_08.09.024/3 praviṣṭaḥ somamapibac candrārkābhyāṃ ca sūcitaḥ<BR>
BhP_08.09.025/1 cakreṇa kṣuradhāreṇa jahāra pibataḥ śiraḥ<BR>
BhP_08.09.025/3 haristasya kabandhastu sudhayāplāvito 'patat<BR>
BhP_08.09.026/1 śirastvamaratāṃ nītamajo grahamacīkḷpat<BR>
BhP_08.09.026/3 yastu parvaṇi candrārkāvabhidhāvati vairadhīḥ<BR>
BhP_08.09.027/1 pītaprāye 'mṛte devairbhagavān lokabhāvanaḥ<BR>
BhP_08.09.027/3 paśyatāmasurendrāṇāṃ svaṃ rūpaṃ jagṛhe hariḥ<BR>
BhP_08.09.028/1 evaṃ surāsuragaṇāḥ samadeśakāla <BR>
BhP_08.09.028/2 hetvarthakarmamatayo 'pi phale vikalpāḥ<BR>
BhP_08.09.028/3 tatrāmṛtaṃ suragaṇāḥ phalamañjasāpur<BR>
BhP_08.09.028/4 yatpādapaṅkajarajaḥśrayaṇān na daityāḥ<BR>
BhP_08.09.029/1 yadyujyate 'suvasukarmamanovacobhir<BR>
BhP_08.09.029/2 dehātmajādiṣu nṛbhistadasat pṛthaktvāt<BR>
BhP_08.09.029/3 taireva sadbhavati yat kriyate 'pṛthaktvāt<BR>
BhP_08.09.029/4 sarvasya tadbhavati mūlaniṣecanaṃ yat<BR>
BhP_08.10.001/0 śrīśuka uvāca<BR>
BhP_08.10.001/1 iti dānavadaiteyā nāvindannamṛtaṃ nṛpa<BR>
BhP_08.10.001/3 yuktāḥ karmaṇi yattāśca vāsudevaparāṅmukhāḥ<BR>
BhP_08.10.002/1 sādhayitvāmṛtaṃ rājan pāyayitvā svakān surān<BR>
BhP_08.10.002/3 paśyatāṃ sarvabhūtānāṃ yayau garuḍavāhanaḥ<BR>
BhP_08.10.003/1 sapatnānāṃ parāmṛddhiṃ dṛṣṭvā te ditinandanāḥ<BR>
BhP_08.10.003/3 amṛṣyamāṇā utpeturdevān pratyudyatāyudhāḥ<BR>
BhP_08.10.004/1 tataḥ suragaṇāḥ sarve sudhayā pītayaidhitāḥ<BR>
BhP_08.10.004/3 pratisaṃyuyudhuḥ śastrairnārāyaṇapadāśrayāḥ<BR>
BhP_08.10.005/1 tatra daivāsuro nāma raṇaḥ paramadāruṇaḥ<BR>
BhP_08.10.005/3 rodhasy udanvato rājaṃstumulo romaharṣaṇaḥ<BR>
BhP_08.10.006/1 tatrānyonyaṃ sapatnāste saṃrabdhamanaso raṇe<BR>
BhP_08.10.006/3 samāsādyāsibhirbāṇairnijaghnurvividhāyudhaiḥ<BR>
BhP_08.10.007/1 śaṅkhatūryamṛdaṅgānāṃ bherīḍamariṇāṃ mahān<BR>
BhP_08.10.007/3 hastyaśvarathapattīnāṃ nadatāṃ nisvano 'bhavat<BR>
BhP_08.10.008/1 rathino rathibhistatra pattibhiḥ saha pattayaḥ<BR>
BhP_08.10.008/3 hayā hayairibhāścebhaiḥ samasajjanta saṃyuge<BR>
BhP_08.10.009/1 uṣṭraiḥ kecidibhaiḥ kecidapare yuyudhuḥ kharaiḥ<BR>
BhP_08.10.009/3 kecidgauramukhairṛkṣairdvīpibhirharibhirbhaṭāḥ<BR>
BhP_08.10.010/1 gṛdhraiḥ kaṅkairbakairanye śyenabhāsaistimiṅgilaiḥ<BR>
BhP_08.10.010/3 śarabhairmahiṣaiḥ khaḍgairgovṛṣairgavayāruṇaiḥ<BR>
BhP_08.10.011/1 śivābhirākhubhiḥ kecit kṛkalāsaiḥ śaśairnaraiḥ<BR>
BhP_08.10.011/3 bastaireke kṛṣṇasārairhaṃsairanye ca sūkaraiḥ<BR>
BhP_08.10.012/1 anye jalasthalakhagaiḥ sattvairvikṛtavigrahaiḥ<BR>
BhP_08.10.012/3 senayorubhayo rājan viviśuste 'grato 'grataḥ<BR>
BhP_08.10.013/1 citradhvajapaṭai rājannātapatraiḥ sitāmalaiḥ<BR>
BhP_08.10.013/3 mahādhanairvajradaṇḍairvyajanairbārhacāmaraiḥ<BR>
BhP_08.10.014/1 vātoddhūtottaroṣṇīṣairarcirbhirvarmabhūṣaṇaiḥ<BR>
BhP_08.10.014/3 sphuradbhirviśadaiḥ śastraiḥ sutarāṃ sūryaraśmibhiḥ<BR>
BhP_08.10.015/1 devadānavavīrāṇāṃ dhvajinyau pāṇḍunandana<BR>
BhP_08.10.015/3 rejaturvīramālābhiryādasāmiva sāgarau<BR>
BhP_08.10.016/1 vairocano baliḥ saṅkhye so 'surāṇāṃ camūpatiḥ<BR>
BhP_08.10.016/3 yānaṃ vaihāyasaṃ nāma kāmagaṃ mayanirmitam<BR>
BhP_08.10.017/1 sarvasāṅgrāmikopetaṃ sarvāścaryamayaṃ prabho<BR>
BhP_08.10.017/3 apratarkyamanirdeśyaṃ dṛśyamānamadarśanam<BR>
BhP_08.10.018/1 āsthitastadvimānāgryaṃ sarvānīkādhipairvṛtaḥ<BR>
BhP_08.10.018/3 bālavyajanachatrāgryai reje candra ivodaye<BR>
BhP_08.10.019/1 tasyāsan sarvato yānairyūthānāṃ patayo 'surāḥ<BR>
BhP_08.10.019/3 namuciḥ śambaro bāṇo vipracittirayomukhaḥ<BR>
BhP_08.10.020/1 dvimūrdhā kālanābho 'tha prahetirhetirilvalaḥ<BR>
BhP_08.10.020/3 śakunirbhūtasantāpo vajradaṃṣṭro virocanaḥ<BR>
BhP_08.10.021/1 hayagrīvaḥ śaṅkuśirāḥ kapilo meghadundubhiḥ<BR>
BhP_08.10.021/3 tārakaścakradṛk śumbho niśumbho jambha utkalaḥ<BR>
BhP_08.10.022/1 ariṣṭo 'riṣṭanemiśca mayaśca tripurādhipaḥ<BR>
BhP_08.10.022/3 anye paulomakāleyā nivātakavacādayaḥ<BR>
BhP_08.10.023/1 alabdhabhāgāḥ somasya kevalaṃ kleśabhāginaḥ<BR>
BhP_08.10.023/3 sarva ete raṇamukhe bahuśo nirjitāmarāḥ<BR>
BhP_08.10.024/1 siṃhanādān vimuñcantaḥ śaṅkhān dadhmurmahāravān<BR>
BhP_08.10.024/3 dṛṣṭvā sapatnān utsiktān balabhit kupito bhṛśam<BR>
BhP_08.10.025/1 airāvataṃ dikkariṇamārūḍhaḥ śuśubhe svarāṭ<BR>
BhP_08.10.025/3 yathā sravatprasravaṇamudayādrimaharpatiḥ<BR>
BhP_08.10.026/1 tasyāsan sarvato devā nānāvāhadhvajāyudhāḥ<BR>
BhP_08.10.026/3 lokapālāḥ sahagaṇairvāyvagnivaruṇādayaḥ<BR>
BhP_08.10.027/1 te 'nyonyamabhisaṃsṛtya kṣipanto marmabhirmithaḥ<BR>
BhP_08.10.027/3 āhvayanto viśanto 'gre yuyudhurdvandvayodhinaḥ<BR>
BhP_08.10.028/1 yuyodha balirindreṇa tārakeṇa guho 'syata<BR>
BhP_08.10.028/3 varuṇo hetināyudhyan mitro rājan prahetinā<BR>
BhP_08.10.029/1 yamastu kālanābhena viśvakarmā mayena vai<BR>
BhP_08.10.029/3 śambaro yuyudhe tvaṣṭrā savitrā tu virocanaḥ<BR>
BhP_08.10.030/1 aparājitena namuciraśvinau vṛṣaparvaṇā<BR>
BhP_08.10.030/3 sūryo balisutairdevo bāṇajyeṣṭhaiḥ śatena ca<BR>
BhP_08.10.031/1 rāhuṇā ca tathā somaḥ pulomnā yuyudhe 'nilaḥ<BR>
BhP_08.10.031/3 niśumbhaśumbhayordevī bhadrakālī tarasvinī<BR>
BhP_08.10.032/1 vṛṣākapistu jambhena mahiṣeṇa vibhāvasuḥ<BR>
BhP_08.10.032/3 ilvalaḥ saha vātāpirbrahmaputrairarindama<BR>
BhP_08.10.033/1 kāmadevena durmarṣa utkalo mātṛbhiḥ saha<BR>
BhP_08.10.033/3 bṛhaspatiścośanasā narakeṇa śanaiścaraḥ<BR>
BhP_08.10.034/1 maruto nivātakavacaiḥ kāleyairvasavo 'marāḥ<BR>
BhP_08.10.034/3 viśvedevāstu paulomai rudrāḥ krodhavaśaiḥ saha<BR>
BhP_08.10.035/1 ta evamājāvasurāḥ surendrā dvandvena saṃhatya ca yudhyamānāḥ<BR>
BhP_08.10.035/3 anyonyamāsādya nijaghnurojasā jigīṣavastīkṣṇaśarāsitomaraiḥ<BR>
BhP_08.10.036/1 bhuśuṇḍibhiścakragadarṣṭipaṭṭiśaiḥ śaktyulmukaiḥ prāsaparaśvadhairapi<BR>
BhP_08.10.036/3 nistriṃśabhallaiḥ parighaiḥ samudgaraiḥ sabhindipālaiśca śirāṃsi cicchiduḥ<BR>
BhP_08.10.037/1 gajāsturaṅgāḥ sarathāḥ padātayaḥ sārohavāhā vividhā vikhaṇḍitāḥ<BR>
BhP_08.10.037/3 nikṛttabāhūruśirodharāṅghrayaś chinnadhvajeṣvāsatanutrabhūṣaṇāḥ<BR>
BhP_08.10.038/1 teṣāṃ padāghātarathāṅgacūrṇitād āyodhanādulbaṇa utthitastadā<BR>
BhP_08.10.038/3 reṇurdiśaḥ khaṃ dyumaṇiṃ ca chādayan nyavartatāsṛksrutibhiḥ pariplutāt<BR>
BhP_08.10.039/1 śirobhiruddhūtakirīṭakuṇḍalaiḥ saṃrambhadṛgbhiḥ paridaṣṭadacchadaiḥ<BR>
BhP_08.10.039/3 mahābhujaiḥ sābharaṇaiḥ sahāyudhaiḥ sā prāstṛtā bhūḥ karabhorubhirbabhau<BR>
BhP_08.10.040/1 kabandhāstatra cotpetuḥ patitasvaśiro 'kṣibhiḥ<BR>
BhP_08.10.040/3 udyatāyudhadordaṇḍairādhāvanto bhaṭān mṛdhe<BR>
BhP_08.10.041/1 balirmahendraṃ daśabhistribhirairāvataṃ śaraiḥ<BR>
BhP_08.10.041/3 caturbhiścaturo vāhān ekenārohamārcchayat<BR>
BhP_08.10.042/1 sa tān āpatataḥ śakrastāvadbhiḥ śīghravikramaḥ<BR>
BhP_08.10.042/3 ciccheda niśitairbhallairasamprāptān hasanniva<BR>
BhP_08.10.043/1 tasya karmottamaṃ vīkṣya durmarṣaḥ śaktimādade<BR>
BhP_08.10.043/3 tāṃ jvalantīṃ maholkābhāṃ hastasthāmacchinaddhariḥ<BR>
BhP_08.10.044/1 tataḥ śūlaṃ tataḥ prāsaṃ tatastomaramṛṣṭayaḥ<BR>
BhP_08.10.044/3 yadyac chastraṃ samādadyāt sarvaṃ tadacchinadvibhuḥ<BR>
BhP_08.10.045/1 sasarjāthāsurīṃ māyāmantardhānagato 'suraḥ<BR>
BhP_08.10.045/3 tataḥ prādurabhūc chailaḥ surānīkopari prabho<BR>
BhP_08.10.046/1 tato nipetustaravo dahyamānā davāgninā<BR>
BhP_08.10.046/3 śilāḥ saṭaṅkaśikharāścūrṇayantyo dviṣadbalam<BR>
BhP_08.10.047/1 mahoragāḥ samutpeturdandaśūkāḥ savṛścikāḥ<BR>
BhP_08.10.047/3 siṃhavyāghravarāhāśca mardayanto mahāgajāḥ<BR>
BhP_08.10.048/1 yātudhānyaśca śataśaḥ śūlahastā vivāsasaḥ<BR>
BhP_08.10.048/3 chindhi bhindhīti vādinyastathā rakṣogaṇāḥ prabho<BR>
BhP_08.10.049/1 tato mahāghanā vyomni gambhīraparuṣasvanāḥ<BR>
BhP_08.10.049/3 aṅgārān mumucurvātairāhatāḥ stanayitnavaḥ<BR>
BhP_08.10.050/1 sṛṣṭo daityena sumahān vahniḥ śvasanasārathiḥ<BR>
BhP_08.10.050/3 sāṃvartaka ivātyugro vibudhadhvajinīmadhāk<BR>
BhP_08.10.051/1 tataḥ samudra udvelaḥ sarvataḥ pratyadṛśyata<BR>
BhP_08.10.051/3 pracaṇḍavātairuddhūta taraṅgāvartabhīṣaṇaḥ<BR>
BhP_08.10.052/1 evaṃ daityairmahāmāyairalakṣyagatibhī raṇe<BR>
BhP_08.10.052/3 sṛjyamānāsu māyāsu viṣeduḥ surasainikāḥ<BR>
BhP_08.10.053/1 na tatpratividhiṃ yatra vidurindrādayo nṛpa<BR>
BhP_08.10.053/3 dhyātaḥ prādurabhūt tatra bhagavān viśvabhāvanaḥ<BR>
BhP_08.10.054/1 tataḥ suparṇāṃsakṛtāṅghripallavaḥ piśaṅgavāsā navakañjalocanaḥ<BR>
BhP_08.10.054/3 adṛśyatāṣṭāyudhabāhurullasac chrīkaustubhānarghyakirīṭakuṇḍalaḥ<BR>
BhP_08.10.055/1 tasmin praviṣṭe 'surakūṭakarmajā māyā vineśurmahinā mahīyasaḥ<BR>
BhP_08.10.055/3 svapno yathā hi pratibodha āgate harismṛtiḥ sarvavipadvimokṣaṇam<BR>
BhP_08.10.056/1 dṛṣṭvā mṛdhe garuḍavāhamibhārivāha āvidhya śūlamahinodatha kālanemiḥ<BR>
BhP_08.10.056/3 tal līlayā garuḍamūrdhni patadgṛhītvā tenāhanan nṛpa savāhamariṃ tryadhīśaḥ<BR>
BhP_08.10.057/1 mālī sumāly atibalau yudhi petaturyac cakreṇa kṛttaśirasāvatha mālyavāṃstam<BR>
BhP_08.10.057/3 āhatya tigmagadayāhanadaṇḍajendraṃ tāvac chiro 'cchinadarernadato 'riṇādyaḥ<BR>
BhP_08.11.001/0 śrīśuka uvāca<BR>
BhP_08.11.001/1 atho surāḥ pratyupalabdhacetasaḥ parasya puṃsaḥ parayānukampayā<BR>
BhP_08.11.001/3 jaghnurbhṛśaṃ śakrasamīraṇādayas tāṃstān raṇe yairabhisaṃhatāḥ purā<BR>
BhP_08.11.002/1 vairocanāya saṃrabdho bhagavān pākaśāsanaḥ<BR>
BhP_08.11.002/3 udayacchadyadā vajraṃ prajā hā heti cukruśuḥ<BR>
BhP_08.11.003/1 vajrapāṇistamāhedaṃ tiraskṛtya puraḥsthitam<BR>
BhP_08.11.003/3 manasvinaṃ susampannaṃ vicarantaṃ mahāmṛdhe<BR>
BhP_08.11.004/1 naṭavan mūḍha māyābhirmāyeśān no jigīṣasi<BR>
BhP_08.11.004/3 jitvā bālān nibaddhākṣān naṭo harati taddhanam<BR>
BhP_08.11.005/1 ārurukṣanti māyābhirutsisṛpsanti ye divam<BR>
BhP_08.11.005/3 tān dasyūn vidhunomy ajñān pūrvasmāc ca padādadhaḥ<BR>
BhP_08.11.006/1 so 'haṃ durmāyinaste 'dya vajreṇa śataparvaṇā<BR>
BhP_08.11.006/3 śiro hariṣye mandātmanghaṭasva jñātibhiḥ saha<BR>
BhP_08.11.007/0 śrībaliruvāca<BR>
BhP_08.11.007/1 saṅgrāme vartamānānāṃ kālacoditakarmaṇām<BR>
BhP_08.11.007/3 kīrtirjayo 'jayo mṛtyuḥ sarveṣāṃ syuranukramāt<BR>
BhP_08.11.008/1 tadidaṃ kālaraśanaṃ jagat paśyanti sūrayaḥ<BR>
BhP_08.11.008/3 na hṛṣyanti na śocanti tatra yūyamapaṇḍitāḥ<BR>
BhP_08.11.009/1 na vayaṃ manyamānānāmātmānaṃ tatra sādhanam<BR>
BhP_08.11.009/3 giro vaḥ sādhuśocyānāṃ gṛhṇīmo marmatāḍanāḥ<BR>
BhP_08.11.010/0 śrīśuka uvāca<BR>
BhP_08.11.010/1 ity ākṣipya vibhuṃ vīro nārācairvīramardanaḥ<BR>
BhP_08.11.010/3 ākarṇapūrṇairahanadākṣepairāha taṃ punaḥ<BR>
BhP_08.11.011/1 evaṃ nirākṛto devo vairiṇā tathyavādinā<BR>
BhP_08.11.011/3 nāmṛṣyat tadadhikṣepaṃ totrāhata iva dvipaḥ<BR>
BhP_08.11.012/1 prāharat kuliśaṃ tasmā amoghaṃ paramardanaḥ<BR>
BhP_08.11.012/3 sayāno nyapatadbhūmau chinnapakṣa ivācalaḥ<BR>
BhP_08.11.013/1 sakhāyaṃ patitaṃ dṛṣṭvā jambho balisakhaḥ suhṛt<BR>
BhP_08.11.013/3 abhyayāt sauhṛdaṃ sakhyurhatasyāpi samācaran<BR>
BhP_08.11.014/1 sa siṃhavāha āsādya gadāmudyamya raṃhasā<BR>
BhP_08.11.014/3 jatrāvatāḍayac chakraṃ gajaṃ ca sumahābalaḥ<BR>
BhP_08.11.015/1 gadāprahāravyathito bhṛśaṃ vihvalito gajaḥ<BR>
BhP_08.11.015/3 jānubhyāṃ dharaṇīṃ spṛṣṭvā kaśmalaṃ paramaṃ yayau<BR>
BhP_08.11.016/1 tato ratho mātalinā haribhirdaśaśatairvṛtaḥ<BR>
BhP_08.11.016/3 ānīto dvipamutsṛjya rathamāruruhe vibhuḥ<BR>
BhP_08.11.017/1 tasya tat pūjayan karma yanturdānavasattamaḥ<BR>
BhP_08.11.017/3 śūlena jvalatā taṃ tu smayamāno 'hanan mṛdhe<BR>
BhP_08.11.018/1 sehe rujaṃ sudurmarṣāṃ sattvamālambya mātaliḥ<BR>
BhP_08.11.018/3 indro jambhasya saṅkruddho vajreṇāpāharac chiraḥ<BR>
BhP_08.11.019/1 jambhaṃ śrutvā hataṃ tasya jñātayo nāradādṛṣeḥ<BR>
BhP_08.11.019/3 namuciśca balaḥ pākastatrāpetustvarānvitāḥ<BR>
BhP_08.11.020/1 vacobhiḥ paruṣairindramardayanto 'sya marmasu<BR>
BhP_08.11.020/3 śarairavākiran meghā dhārābhiriva parvatam<BR>
BhP_08.11.021/1 harīn daśaśatāny ājau haryaśvasya balaḥ śaraiḥ<BR>
BhP_08.11.021/3 tāvadbhirardayāmāsa yugapal laghuhastavān<BR>
BhP_08.11.022/1 śatābhyāṃ mātaliṃ pāko rathaṃ sāvayavaṃ pṛthak<BR>
BhP_08.11.022/3 sakṛt sandhānamokṣeṇa tadadbhutamabhūdraṇe<BR>
BhP_08.11.023/1 namuciḥ pañcadaśabhiḥ svarṇapuṅkhairmaheṣubhiḥ<BR>
BhP_08.11.023/3 āhatya vyanadat saṅkhye satoya iva toyadaḥ<BR>
BhP_08.11.024/1 sarvataḥ śarakūṭena śakraṃ sarathasārathim<BR>
BhP_08.11.024/3 chādayāmāsurasurāḥ prāvṛṭsūryamivāmbudāḥ<BR>
BhP_08.11.025/1 alakṣayantastamatīva vihvalā vicukruśurdevagaṇāḥ sahānugāḥ<BR>
BhP_08.11.025/3 anāyakāḥ śatrubalena nirjitā vaṇikpathā bhinnanavo yathārṇave<BR>
BhP_08.11.026/1 tatasturāṣāḍ iṣubaddhapañjarād vinirgataḥ sāśvarathadhvajāgraṇīḥ<BR>
BhP_08.11.026/3 babhau diśaḥ khaṃ pṛthivīṃ ca rocayan svatejasā sūrya iva kṣapātyaye<BR>
BhP_08.11.027/1 nirīkṣya pṛtanāṃ devaḥ parairabhyarditāṃ raṇe<BR>
BhP_08.11.027/3 udayacchadripuṃ hantuṃ vajraṃ vajradharo ruṣā<BR>
BhP_08.11.028/1 sa tenaivāṣṭadhāreṇa śirasī balapākayoḥ<BR>
BhP_08.11.028/3 jñātīnāṃ paśyatāṃ rājan jahāra janayan bhayam<BR>
BhP_08.11.029/1 namucistadvadhaṃ dṛṣṭvā śokāmarṣaruṣānvitaḥ<BR>
BhP_08.11.029/3 jighāṃsurindraṃ nṛpate cakāra paramodyamam<BR>
BhP_08.11.030/1 aśmasāramayaṃ śūlaṃ ghaṇṭāvaddhemabhūṣaṇam<BR>
BhP_08.11.030/3 pragṛhyābhyadravat kruddho hato 'sīti vitarjayan<BR>
BhP_08.11.030/5 prāhiṇoddevarājāya ninadan mṛgarāḍ iva<BR>
BhP_08.11.031/1 tadāpatadgaganatale mahājavaṃ vicicchide haririṣubhiḥ sahasradhā<BR>
BhP_08.11.031/3 tamāhanan nṛpa kuliśena kandhare ruṣānvitastridaśapatiḥ śiro haran<BR>
BhP_08.11.032/1 na tasya hi tvacamapi vajra ūrjito bibheda yaḥ surapatinaujaseritaḥ<BR>
BhP_08.11.032/3 tadadbhutaṃ paramativīryavṛtrabhit tiraskṛto namuciśirodharatvacā<BR>
BhP_08.11.033/1 tasmādindro 'bibhec chatrorvajraḥ pratihato yataḥ<BR>
BhP_08.11.033/3 kimidaṃ daivayogena bhūtaṃ lokavimohanam<BR>
BhP_08.11.034/1 yena me pūrvamadrīṇāṃ pakṣacchedaḥ prajātyaye<BR>
BhP_08.11.034/3 kṛto niviśatāṃ bhāraiḥ patattraiḥ patatāṃ bhuvi<BR>
BhP_08.11.035/1 tapaḥsāramayaṃ tvāṣṭraṃ vṛtro yena vipāṭitaḥ<BR>
BhP_08.11.035/3 anye cāpi balopetāḥ sarvāstrairakṣatatvacaḥ<BR>
BhP_08.11.036/1 so 'yaṃ pratihato vajro mayā mukto 'sure 'lpake<BR>
BhP_08.11.036/3 nāhaṃ tadādade daṇḍaṃ brahmatejo 'py akāraṇam<BR>
BhP_08.11.037/1 iti śakraṃ viṣīdantamāha vāg aśarīriṇī<BR>
BhP_08.11.037/3 nāyaṃ śuṣkairatho nārdrairvadhamarhati dānavaḥ<BR>
BhP_08.11.038/1 mayāsmai yadvaro datto mṛtyurnaivārdraśuṣkayoḥ<BR>
BhP_08.11.038/3 ato 'nyaścintanīyaste upāyo maghavan ripoḥ<BR>
BhP_08.11.039/1 tāṃ daivīṃ giramākarṇya maghavān susamāhitaḥ<BR>
BhP_08.11.039/3 dhyāyan phenamathāpaśyadupāyamubhayātmakam<BR>
BhP_08.11.040/1 na śuṣkeṇa na cārdreṇa jahāra namuceḥ śiraḥ<BR>
BhP_08.11.040/3 taṃ tuṣṭuvurmunigaṇā mālyaiścāvākiran vibhum<BR>
BhP_08.11.041/1 gandharvamukhyau jagaturviśvāvasuparāvasū<BR>
BhP_08.11.041/3 devadundubhayo nedurnartakyo nanṛturmudā<BR>
BhP_08.11.042/1 anye 'py evaṃ pratidvandvān vāyvagnivaruṇādayaḥ<BR>
BhP_08.11.042/3 sūdayāmāsurasurān mṛgān kesariṇo yathā<BR>
BhP_08.11.043/1 brahmaṇā preṣito devān devarṣirnārado nṛpa<BR>
BhP_08.11.043/3 vārayāmāsa vibudhān dṛṣṭvā dānavasaṅkṣayam<BR>
BhP_08.11.044/0 śrīnārada uvāca<BR>
BhP_08.11.044/1 bhavadbhiramṛtaṃ prāptaṃ nārāyaṇabhujāśrayaiḥ<BR>
BhP_08.11.044/3 śriyā samedhitāḥ sarva upāramata vigrahāt<BR>
BhP_08.11.045/0 śrīśuka uvāca<BR>
BhP_08.11.045/1 saṃyamya manyusaṃrambhaṃ mānayanto munervacaḥ<BR>
BhP_08.11.045/3 upagīyamānānucarairyayuḥ sarve triviṣṭapam<BR>
BhP_08.11.046/1 ye 'vaśiṣṭā raṇe tasmin nāradānumatena te<BR>
BhP_08.11.046/3 baliṃ vipannamādāya astaṃ girimupāgaman<BR>
BhP_08.11.047/1 tatrāvinaṣṭāvayavān vidyamānaśirodharān<BR>
BhP_08.11.047/3 uśanā jīvayāmāsa saṃjīvanyā svavidyayā<BR>
BhP_08.11.048/1 baliścośanasā spṛṣṭaḥ pratyāpannendriyasmṛtiḥ<BR>
BhP_08.11.048/3 parājito 'pi nākhidyal lokatattvavicakṣaṇaḥ<BR>
BhP_08.12.001/0 śrībādarāyaṇiruvāca<BR>
BhP_08.12.001/1 vṛṣadhvajo niśamyedaṃ yoṣidrūpeṇa dānavān<BR>
BhP_08.12.001/3 mohayitvā suragaṇān hariḥ somamapāyayat<BR>
BhP_08.12.002/1 vṛṣamāruhya giriśaḥ sarvabhūtagaṇairvṛtaḥ<BR>
BhP_08.12.002/3 saha devyā yayau draṣṭuṃ yatrāste madhusūdanaḥ<BR>
BhP_08.12.003/1 sabhājito bhagavatā sādaraṃ somayā bhavaḥ<BR>
BhP_08.12.003/3 sūpaviṣṭa uvācedaṃ pratipūjya smayan harim<BR>
BhP_08.12.004/0 śrīmahādeva uvāca<BR>
BhP_08.12.004/1 devadeva jagadvyāpin jagadīśa jaganmaya<BR>
BhP_08.12.004/3 sarveṣāmapi bhāvānāṃ tvamātmā heturīśvaraḥ<BR>
BhP_08.12.005/1 ādyantāvasya yan madhyamidamanyadahaṃ bahiḥ<BR>
BhP_08.12.005/3 yato 'vyayasya naitāni tat satyaṃ brahma cidbhavān<BR>
BhP_08.12.006/1 tavaiva caraṇāmbhojaṃ śreyaskāmā nirāśiṣaḥ<BR>
BhP_08.12.006/3 visṛjyobhayataḥ saṅgaṃ munayaḥ samupāsate<BR>
BhP_08.12.007/1 tvaṃ brahma pūrṇamamṛtaṃ viguṇaṃ viśokam<BR>
BhP_08.12.007/3 ānandamātramavikāramananyadanyat<BR>
BhP_08.12.008/1 viśvasya heturudayasthitisaṃyamānām<BR>
BhP_08.12.008/3 ātmeśvaraśca tadapekṣatayānapekṣaḥ<BR>
BhP_08.12.009/1 ekastvameva sadasaddvayamadvayaṃ ca<BR>
BhP_08.12.009/3 svarṇaṃ kṛtākṛtamiveha na vastubhedaḥ<BR>
BhP_08.12.010/1 ajñānatastvayi janairvihito vikalpo<BR>
BhP_08.12.010/3 yasmādguṇavyatikaro nirupādhikasya<BR>
BhP_08.12.011/1 tvāṃ brahma kecidavayanty uta dharmameke<BR>
BhP_08.12.011/3 eke paraṃ sadasatoḥ puruṣaṃ pareśam<BR>
BhP_08.12.012/1 anye 'vayanti navaśaktiyutaṃ paraṃ tvāṃ<BR>
BhP_08.12.012/3 kecin mahāpuruṣamavyayamātmatantram<BR>
BhP_08.12.013/1 nāhaṃ parāyurṛṣayo na marīcimukhyā<BR>
BhP_08.12.013/3 jānanti yadviracitaṃ khalu sattvasargāḥ<BR>
BhP_08.12.001/1 yanmāyayā muṣitacetasa īśa daitya<BR>
BhP_08.12.001/1 martyādayaḥ kimuta śaśvadabhadravṛttāḥ<BR>
BhP_08.12.001/1 sa tvaṃ samīhitamadaḥ sthitijanmanāśaṃ<BR>
BhP_08.12.001/1 bhūtehitaṃ ca jagato bhavabandhamokṣau<BR>
BhP_08.12.001/1 vāyuryathā viśati khaṃ ca carācarākhyaṃ<BR>
BhP_08.12.001/1 sarvaṃ tadātmakatayāvagamo 'varuntse<BR>
BhP_08.12.001/1 avatārā mayā dṛṣṭā ramamāṇasya te guṇaiḥ<BR>
BhP_08.12.001/1 so 'haṃ taddraṣṭumicchāmi yat te yoṣidvapurdhṛtam<BR>
BhP_08.12.001/1 yena sammohitā daityāḥ pāyitāścāmṛtaṃ surāḥ<BR>
BhP_08.12.001/1 taddidṛkṣava āyātāḥ paraṃ kautūhalaṃ hi naḥ<BR>
BhP_08.12.014/0 śrīśuka uvāca<BR>
BhP_08.12.014/1 evamabhyarthito viṣṇurbhagavān śūlapāṇinā<BR>
BhP_08.12.014/3 prahasya bhāvagambhīraṃ giriśaṃ pratyabhāṣata<BR>
BhP_08.12.015/0 śrībhagavān uvāca<BR>
BhP_08.12.015/1 kautūhalāya daityānāṃ yoṣidveṣo mayā dhṛtaḥ<BR>
BhP_08.12.015/3 paśyatā surakāryāṇi gate pīyūṣabhājane<BR>
BhP_08.12.016/1 tat te 'haṃ darśayiṣyāmi didṛkṣoḥ surasattama<BR>
BhP_08.12.016/3 kāmināṃ bahu mantavyaṃ saṅkalpaprabhavodayam<BR>
BhP_08.12.017/0 śrīśuka uvāca<BR>
BhP_08.12.017/1 iti bruvāṇo bhagavāṃstatraivāntaradhīyata<BR>
BhP_08.12.017/3 sarvataścārayaṃścakṣurbhava āste sahomayā<BR>
BhP_08.12.018/1 tato dadarśopavane varastriyaṃ vicitrapuṣpāruṇapallavadrume<BR>
BhP_08.12.018/3 vikrīḍatīṃ kandukalīlayā lasad dukūlaparyastanitambamekhalām<BR>
BhP_08.12.019/1 āvartanodvartanakampitastana prakṛṣṭahārorubharaiḥ pade pade<BR>
BhP_08.12.019/3 prabhajyamānāmiva madhyataścalat padapravālaṃ nayatīṃ tatastataḥ<BR>
BhP_08.12.020/1 dikṣu bhramatkandukacāpalairbhṛśaṃ prodvignatārāyatalolalocanām<BR>
BhP_08.12.020/3 svakarṇavibhrājitakuṇḍalollasat kapolanīlālakamaṇḍitānanām<BR>
BhP_08.12.021/1 ślathaddukūlaṃ kabarīṃ ca vicyutāṃ sannahyatīṃ vāmakareṇa valgunā<BR>
BhP_08.12.021/3 vinighnatīmanyakareṇa kandukaṃ vimohayantīṃ jagadātmamāyayā<BR>
BhP_08.12.022/1 tāṃ vīkṣya deva iti kandukalīlayeṣad vrīḍāsphuṭasmitavisṛṣṭakaṭākṣamuṣṭaḥ<BR>
BhP_08.12.022/3 strīprekṣaṇapratisamīkṣaṇavihvalātmā nātmānamantika umāṃ svagaṇāṃśca veda<BR>
BhP_08.12.023/1 tasyāḥ karāgrāt sa tu kanduko yadā gato vidūraṃ tamanuvrajatstriyāḥ<BR>
BhP_08.12.023/3 vāsaḥ sasūtraṃ laghu māruto 'harad bhavasya devasya kilānupaśyataḥ<BR>
BhP_08.12.024/1 evaṃ tāṃ rucirāpāṅgīṃ darśanīyāṃ manoramām<BR>
BhP_08.12.024/3 dṛṣṭvā tasyāṃ manaścakre viṣajjantyāṃ bhavaḥ kila<BR>
BhP_08.12.025/1 tayāpahṛtavijñānastatkṛtasmaravihvalaḥ<BR>
BhP_08.12.025/3 bhavānyā api paśyantyā gatahrīstatpadaṃ yayau<BR>
BhP_08.12.026/1 sā tamāyāntamālokya vivastrā vrīḍitā bhṛśam<BR>
BhP_08.12.026/3 nilīyamānā vṛkṣeṣu hasantī nānvatiṣṭhata<BR>
BhP_08.12.027/1 tāmanvagacchadbhagavān bhavaḥ pramuṣitendriyaḥ<BR>
BhP_08.12.027/3 kāmasya ca vaśaṃ nītaḥ kareṇumiva yūthapaḥ<BR>
BhP_08.12.028/1 so 'nuvrajyātivegena gṛhītvānicchatīṃ striyam<BR>
BhP_08.12.028/3 keśabandha upānīya bāhubhyāṃ pariṣasvaje<BR>
BhP_08.12.029/1 sopagūḍhā bhagavatā kariṇā kariṇī yathā<BR>
BhP_08.12.029/3 itastataḥ prasarpantī viprakīrṇaśiroruhā<BR>
BhP_08.12.030/1 ātmānaṃ mocayitvāṅga surarṣabhabhujāntarāt<BR>
BhP_08.12.030/3 prādravat sā pṛthuśroṇī māyā devavinirmitā<BR>
BhP_08.12.031/1 tasyāsau padavīṃ rudro viṣṇoradbhutakarmaṇaḥ<BR>
BhP_08.12.031/3 pratyapadyata kāmena vairiṇeva vinirjitaḥ<BR>
BhP_08.12.032/1 tasyānudhāvato retaścaskandāmogharetasaḥ<BR>
BhP_08.12.032/3 śuṣmiṇo yūthapasyeva vāsitāmanudhāvataḥ<BR>
BhP_08.12.033/1 yatra yatrāpatan mahyāṃ retastasya mahātmanaḥ<BR>
BhP_08.12.033/3 tāni rūpyasya hemnaśca kṣetrāṇy āsan mahīpate<BR>
BhP_08.12.034/1 saritsaraḥsu śaileṣu vaneṣūpavaneṣu ca<BR>
BhP_08.12.034/3 yatra kva cāsannṛṣayastatra sannihito haraḥ<BR>
BhP_08.12.035/1 skanne retasi so 'paśyadātmānaṃ devamāyayā<BR>
BhP_08.12.035/3 jaḍīkṛtaṃ nṛpaśreṣṭha sannyavartata kaśmalāt<BR>
BhP_08.12.036/1 athāvagatamāhātmya ātmano jagadātmanaḥ<BR>
BhP_08.12.036/3 aparijñeyavīryasya na mene tadu hādbhutam<BR>
BhP_08.12.037/1 tamaviklavamavrīḍamālakṣya madhusūdanaḥ<BR>
BhP_08.12.037/3 uvāca paramaprīto bibhrat svāṃ pauruṣīṃ tanum<BR>
BhP_08.12.038/0 śrībhagavān uvāca<BR>
BhP_08.12.038/1 diṣṭyā tvaṃ vibudhaśreṣṭha svāṃ niṣṭhāmātmanā sthitaḥ<BR>
BhP_08.12.038/3 yan me strīrūpayā svairaṃ mohito 'py aṅga māyayā<BR>
BhP_08.12.039/1 ko nu me 'titaren māyāṃ viṣaktastvadṛte pumān<BR>
BhP_08.12.039/3 tāṃstān visṛjatīṃ bhāvān dustarāmakṛtātmabhiḥ<BR>
BhP_08.12.040/1 seyaṃ guṇamayī māyā na tvāmabhibhaviṣyati<BR>
BhP_08.12.040/3 mayā sametā kālena kālarūpeṇa bhāgaśaḥ<BR>
BhP_08.12.041/0 śrīśuka uvāca<BR>
BhP_08.12.041/1 evaṃ bhagavatā rājan śrīvatsāṅkena satkṛtaḥ<BR>
BhP_08.12.041/3 āmantrya taṃ parikramya sagaṇaḥ svālayaṃ yayau<BR>
BhP_08.12.042/1 ātmāṃśabhūtāṃ tāṃ māyāṃ bhavānīṃ bhagavān bhavaḥ<BR>
BhP_08.12.042/3 sammatāmṛṣimukhyānāṃ prītyācaṣṭātha bhārata<BR>
BhP_08.12.043/1 ayi vyapaśyastvamajasya māyāṃ parasya puṃsaḥ paradevatāyāḥ<BR>
BhP_08.12.043/3 ahaṃ kalānāmṛṣabho 'pi muhye yayāvaśo 'nye kimutāsvatantrāḥ<BR>
BhP_08.12.044/1 yaṃ māmapṛcchastvamupetya yogāt samāsahasrānta upārataṃ vai<BR>
BhP_08.12.044/3 sa eṣa sākṣāt puruṣaḥ purāṇo na yatra kālo viśate na vedaḥ<BR>
BhP_08.12.045/0 śrīśuka uvāca<BR>
BhP_08.12.045/1 iti te 'bhihitastāta vikramaḥ śārṅgadhanvanaḥ<BR>
BhP_08.12.045/3 sindhornirmathane yena dhṛtaḥ pṛṣṭhe mahācalaḥ<BR>
BhP_08.12.046/1 etan muhuḥ kīrtayato 'nuśṛṇvato na riṣyate jātu samudyamaḥ kvacit<BR>
BhP_08.12.046/3 yaduttamaślokaguṇānuvarṇanaṃ samastasaṃsārapariśramāpaham<BR>
BhP_08.12.047/1 asadaviṣayamaṅghriṃ bhāvagamyaṃ prapannān<BR>
BhP_08.12.047/3 amṛtamamaravaryān āśayat sindhumathyam<BR>
BhP_08.12.047/3 kapaṭayuvativeṣo mohayan yaḥ surārīṃs<BR>
BhP_08.12.047/4 tamahamupasṛtānāṃ kāmapūraṃ nato 'smi<BR>
BhP_08.13.001/0 śrīśuka uvāca<BR>
BhP_08.13.001/1 manurvivasvataḥ putraḥ śrāddhadeva iti śrutaḥ<BR>
BhP_08.13.001/3 saptamo vartamāno yastadapatyāni me śṛṇu<BR>
BhP_08.13.002/1 ikṣvākurnabhagaścaiva dhṛṣṭaḥ śaryātireva ca<BR>
BhP_08.13.002/3 nariṣyanto 'tha nābhāgaḥ saptamo diṣṭa ucyate<BR>
BhP_08.13.003/1 tarūṣaśca pṛṣadhraśca daśamo vasumān smṛtaḥ<BR>
BhP_08.13.003/3 manorvaivasvatasyaite daśaputrāḥ parantapa<BR>
BhP_08.13.004/1 ādityā vasavo rudrā viśvedevā marudgaṇāḥ<BR>
BhP_08.13.004/3 aśvināvṛbhavo rājannindrasteṣāṃ purandaraḥ<BR>
BhP_08.13.005/1 kaśyapo 'trirvasiṣṭhaśca viśvāmitro 'tha gautamaḥ<BR>
BhP_08.13.005/3 jamadagnirbharadvāja iti saptarṣayaḥ smṛtāḥ<BR>
BhP_08.13.006/1 atrāpi bhagavajjanma kaśyapādaditerabhūt<BR>
BhP_08.13.006/3 ādityānāmavarajo viṣṇurvāmanarūpadhṛk<BR>
BhP_08.13.007/1 saṅkṣepato mayoktāni saptamanvantarāṇi te<BR>
BhP_08.13.007/3 bhaviṣyāṇy atha vakṣyāmi viṣṇoḥ śaktyānvitāni ca<BR>
BhP_08.13.008/1 vivasvataśca dve jāye viśvakarmasute ubhe<BR>
BhP_08.13.008/3 saṃjñā chāyā ca rājendra ye prāg abhihite tava<BR>
BhP_08.13.009/1 tṛtīyāṃ vaḍavāmeke tāsāṃ saṃjñāsutāstrayaḥ<BR>
BhP_08.13.009/3 yamo yamī śrāddhadevaśchāyāyāśca sutān chṛṇu<BR>
BhP_08.13.010/1 sāvarṇistapatī kanyā bhāryā saṃvaraṇasya yā<BR>
BhP_08.13.010/3 śanaiścarastṛtīyo 'bhūdaśvinau vaḍavātmajau<BR>
BhP_08.13.011/1 aṣṭame 'ntara āyāte sāvarṇirbhavitā manuḥ<BR>
BhP_08.13.011/3 nirmokavirajaskādyāḥ sāvarṇitanayā nṛpa<BR>
BhP_08.13.012/1 tatra devāḥ sutapaso virajā amṛtaprabhāḥ<BR>
BhP_08.13.012/3 teṣāṃ virocanasuto balirindro bhaviṣyati<BR>
BhP_08.13.013/1 dattvemāṃ yācamānāya viṣṇave yaḥ padatrayam<BR>
BhP_08.13.013/3 rāddhamindrapadaṃ hitvā tataḥ siddhimavāpsyati<BR>
BhP_08.13.014/1 yo 'sau bhagavatā baddhaḥ prītena sutale punaḥ<BR>
BhP_08.13.014/3 niveśito 'dhike svargādadhunāste svarāḍ iva<BR>
BhP_08.13.015/1 gālavo dīptimān rāmo droṇaputraḥ kṛpastathā<BR>
BhP_08.13.015/3 ṛṣyaśṛṅgaḥ pitāsmākaṃ bhagavān bādarāyaṇaḥ<BR>
BhP_08.13.016/1 ime saptarṣayastatra bhaviṣyanti svayogataḥ<BR>
BhP_08.13.016/3 idānīmāsate rājan sve sva āśramamaṇḍale<BR>
BhP_08.13.017/1 devaguhyāt sarasvatyāṃ sārvabhauma iti prabhuḥ<BR>
BhP_08.13.017/3 sthānaṃ purandarāddhṛtvā balaye dāsyatīśvaraḥ<BR>
BhP_08.13.018/1 navamo dakṣasāvarṇirmanurvaruṇasambhavaḥ<BR>
BhP_08.13.018/3 bhūtaketurdīptaketurity ādyāstatsutā nṛpa<BR>
BhP_08.13.019/1 pārāmarīcigarbhādyā devā indro 'dbhutaḥ smṛtaḥ<BR>
BhP_08.13.019/3 dyutimatpramukhāstatra bhaviṣyanty ṛṣayastataḥ<BR>
BhP_08.13.020/1 āyuṣmato 'mbudhārāyāmṛṣabho bhagavatkalā<BR>
BhP_08.13.020/3 bhavitā yena saṃrāddhāṃ trilokīṃ bhokṣyate 'dbhutaḥ<BR>
BhP_08.13.021/1 daśamo brahmasāvarṇirupaślokasuto manuḥ<BR>
BhP_08.13.021/3 tatsutā bhūriṣeṇādyā haviṣmat pramukhā dvijāḥ<BR>
BhP_08.13.022/1 haviṣmān sukṛtaḥ satyo jayo mūrtistadā dvijāḥ<BR>
BhP_08.13.022/3 suvāsanaviruddhādyā devāḥ śambhuḥ sureśvaraḥ<BR>
BhP_08.13.023/1 viṣvakseno viṣūcyāṃ tu śambhoḥ sakhyaṃ kariṣyati<BR>
BhP_08.13.023/3 jātaḥ svāṃśena bhagavān gṛhe viśvasṛjo vibhuḥ<BR>
BhP_08.13.024/1 manurvai dharmasāvarṇirekādaśama ātmavān<BR>
BhP_08.13.024/3 anāgatāstatsutāśca satyadharmādayo daśa<BR>
BhP_08.13.025/1 vihaṅgamāḥ kāmagamā nirvāṇarucayaḥ surāḥ<BR>
BhP_08.13.025/3 indraśca vaidhṛtasteṣāmṛṣayaścāruṇādayaḥ<BR>
BhP_08.13.026/1 āryakasya sutastatra dharmaseturiti smṛtaḥ<BR>
BhP_08.13.026/3 vaidhṛtāyāṃ hareraṃśastrilokīṃ dhārayiṣyati<BR>
BhP_08.13.027/1 bhavitā rudrasāvarṇī rājan dvādaśamo manuḥ<BR>
BhP_08.13.027/3 devavān upadevaśca devaśreṣṭhādayaḥ sutāḥ<BR>
BhP_08.13.028/1 ṛtadhāmā ca tatrendro devāśca haritādayaḥ<BR>
BhP_08.13.028/3 ṛṣayaśca tapomūrtistapasvy āgnīdhrakādayaḥ<BR>
BhP_08.13.029/1 svadhāmākhyo hareraṃśaḥ sādhayiṣyati tanmanoḥ<BR>
BhP_08.13.029/3 antaraṃ satyasahasaḥ sunṛtāyāḥ suto vibhuḥ<BR>
BhP_08.13.030/1 manustrayodaśo bhāvyo devasāvarṇirātmavān<BR>
BhP_08.13.030/3 citrasenavicitrādyā devasāvarṇidehajāḥ<BR>
BhP_08.13.031/1 devāḥ sukarmasutrāma saṃjñā indro divaspatiḥ<BR>
BhP_08.13.031/3 nirmokatattvadarśādyā bhaviṣyanty ṛṣayastadā<BR>
BhP_08.13.032/1 devahotrasya tanaya upahartā divaspateḥ<BR>
BhP_08.13.032/3 yogeśvaro hareraṃśo bṛhatyāṃ sambhaviṣyati<BR>
BhP_08.13.033/1 manurvā indrasāvarṇiścaturdaśama eṣyati<BR>
BhP_08.13.033/3 urugambhīrabudhādyā indrasāvarṇivīryajāḥ<BR>
BhP_08.13.034/1 pavitrāścākṣuṣā devāḥ śucirindro bhaviṣyati<BR>
BhP_08.13.034/3 agnirbāhuḥ śuciḥ śuddho māgadhādyāstapasvinaḥ<BR>
BhP_08.13.035/1 satrāyaṇasya tanayo bṛhadbhānustadā hariḥ<BR>
BhP_08.13.035/3 vitānāyāṃ mahārāja kriyātantūn vitāyitā<BR>
BhP_08.13.036/1 rājaṃścaturdaśaitāni trikālānugatāni te<BR>
BhP_08.13.036/3 proktāny ebhirmitaḥ kalpo yugasāhasraparyayaḥ<BR>
BhP_08.14.001/0 śrīrājovāca<BR>
BhP_08.14.001/1 manvantareṣu bhagavan yathā manvādayastvime<BR>
BhP_08.14.001/3 yasmin karmaṇi ye yena niyuktāstadvadasva me<BR>
BhP_08.14.002/0 śrīṛṣiruvāca<BR>
BhP_08.14.002/1 manavo manuputrāśca munayaśca mahīpate<BR>
BhP_08.14.002/3 indrāḥ suragaṇāścaiva sarve puruṣaśāsanāḥ<BR>
BhP_08.14.003/1 yajñādayo yāḥ kathitāḥ pauruṣyastanavo nṛpa<BR>
BhP_08.14.003/3 manvādayo jagadyātrāṃ nayanty ābhiḥ pracoditāḥ<BR>
BhP_08.14.004/1 caturyugānte kālena grastān chrutigaṇān yathā<BR>
BhP_08.14.004/3 tapasā ṛṣayo 'paśyan yato dharmaḥ sanātanaḥ<BR>
BhP_08.14.005/1 tato dharmaṃ catuṣpādaṃ manavo hariṇoditāḥ<BR>
BhP_08.14.005/3 yuktāḥ sañcārayanty addhā sve sve kāle mahīṃ nṛpa<BR>
BhP_08.14.006/1 pālayanti prajāpālā yāvadantaṃ vibhāgaśaḥ<BR>
BhP_08.14.006/3 yajñabhāgabhujo devā ye ca tatrānvitāśca taiḥ<BR>
BhP_08.14.007/1 indro bhagavatā dattāṃ trailokyaśriyamūrjitām<BR>
BhP_08.14.007/3 bhuñjānaḥ pāti lokāṃstrīn kāmaṃ loke pravarṣati<BR>
BhP_08.14.008/1 jñānaṃ cānuyugaṃ brūte hariḥ siddhasvarūpadhṛk<BR>
BhP_08.14.008/3 ṛṣirūpadharaḥ karma yogaṃ yogeśarūpadhṛk<BR>
BhP_08.14.009/1 sargaṃ prajeśarūpeṇa dasyūn hanyāt svarāḍvapuḥ<BR>
BhP_08.14.009/3 kālarūpeṇa sarveṣāmabhāvāya pṛthag guṇaḥ<BR>
BhP_08.14.010/1 stūyamāno janairebhirmāyayā nāmarūpayā<BR>
BhP_08.14.010/3 vimohitātmabhirnānā darśanairna ca dṛśyate<BR>
BhP_08.14.011/1 etat kalpavikalpasya pramāṇaṃ parikīrtitam<BR>
BhP_08.14.011/3 yatra manvantarāṇy āhuścaturdaśa purāvidaḥ<BR>
BhP_08.15.001/0 śrīrājovāca<BR>
BhP_08.15.001/1 baleḥ padatrayaṃ bhūmeḥ kasmāddharirayācata<BR>
BhP_08.15.001/3 bhūteśvaraḥ kṛpaṇaval labdhārtho 'pi babandha tam<BR>
BhP_08.15.002/1 etadveditumicchāmo mahat kautūhalaṃ hi naḥ<BR>
BhP_08.15.002/3 yajñeśvarasya pūrṇasya bandhanaṃ cāpy anāgasaḥ<BR>
BhP_08.15.003/0 śrīśuka uvāca<BR>
BhP_08.15.003/1 parājitaśrīrasubhiśca hāpito hīndreṇa rājan bhṛgubhiḥ sa jīvitaḥ<BR>
BhP_08.15.003/3 sarvātmanā tān abhajadbhṛgūn baliḥ śiṣyo mahātmārthanivedanena<BR>
BhP_08.15.004/1 taṃ brāhmaṇā bhṛgavaḥ prīyamāṇā ayājayan viśvajitā triṇākam<BR>
BhP_08.15.004/3 jigīṣamāṇaṃ vidhinābhiṣicya mahābhiṣekeṇa mahānubhāvāḥ<BR>
BhP_08.15.005/1 tato rathaḥ kāñcanapaṭṭanaddho hayāśca haryaśvaturaṅgavarṇāḥ<BR>
BhP_08.15.005/3 dhvajaśca siṃhena virājamāno hutāśanādāsa havirbhiriṣṭāt<BR>
BhP_08.15.006/1 dhanuśca divyaṃ puraṭopanaddhaṃ tūṇāvariktau kavacaṃ ca divyam<BR>
BhP_08.15.006/3 pitāmahastasya dadau ca mālām amlānapuṣpāṃ jalajaṃ ca śukraḥ<BR>
BhP_08.15.007/1 evaṃ sa viprārjitayodhanārthas taiḥ kalpitasvastyayano 'tha viprān<BR>
BhP_08.15.007/3 pradakṣiṇīkṛtya kṛtapraṇāmaḥ prahrādamāmantrya namaścakāra<BR>
BhP_08.15.008/1 athāruhya rathaṃ divyaṃ bhṛgudattaṃ mahārathaḥ<BR>
BhP_08.15.008/3 susragdharo 'tha sannahya dhanvī khaḍgī dhṛteṣudhiḥ<BR>
BhP_08.15.009/1 hemāṅgadalasadbāhuḥ sphuranmakarakuṇḍalaḥ<BR>
BhP_08.15.009/3 rarāja rathamārūḍho dhiṣṇyastha iva havyavāṭ<BR>
BhP_08.15.010/1 tulyaiśvaryabalaśrībhiḥ svayūthairdaityayūthapaiḥ<BR>
BhP_08.15.010/3 pibadbhiriva khaṃ dṛgbhirdahadbhiḥ paridhīn iva<BR>
BhP_08.15.011/1 vṛto vikarṣan mahatīmāsurīṃ dhvajinīṃ vibhuḥ<BR>
BhP_08.15.011/3 yayāvindrapurīṃ svṛddhāṃ kampayanniva rodasī<BR>
BhP_08.15.012/1 ramyāmupavanodyānaiḥ śrīmadbhirnandanādibhiḥ<BR>
BhP_08.15.012/3 kūjadvihaṅgamithunairgāyanmattamadhuvrataiḥ<BR>
BhP_08.15.013/1 pravālaphalapuṣporu bhāraśākhāmaradrumaiḥ<BR>
BhP_08.15.013/3 haṃsasārasacakrāhva kāraṇḍavakulākulāḥ<BR>
BhP_08.15.013/5 nalinyo yatra krīḍanti pramadāḥ surasevitāḥ<BR>
BhP_08.15.014/1 ākāśagaṅgayā devyā vṛtāṃ parikhabhūtayā<BR>
BhP_08.15.014/3 prākāreṇāgnivarṇena sāṭṭālenonnatena ca<BR>
BhP_08.15.015/1 rukmapaṭṭakapāṭaiśca dvāraiḥ sphaṭikagopuraiḥ<BR>
BhP_08.15.015/3 juṣṭāṃ vibhaktaprapathāṃ viśvakarmavinirmitām<BR>
BhP_08.15.016/1 sabhācatvararathyāḍhyāṃ vimānairnyarbudairyutām<BR>
BhP_08.15.016/3 śṛṅgāṭakairmaṇimayairvajravidrumavedibhiḥ<BR>
BhP_08.15.017/1 yatra nityavayorūpāḥ śyāmā virajavāsasaḥ<BR>
BhP_08.15.017/3 bhrājante rūpavannāryo hy arcirbhiriva vahnayaḥ<BR>
BhP_08.15.018/1 surastrīkeśavibhraṣṭa navasaugandhikasrajām<BR>
BhP_08.15.018/3 yatrāmodamupādāya mārga āvāti mārutaḥ<BR>
BhP_08.15.019/1 hemajālākṣanirgacchad dhūmenāgurugandhinā<BR>
BhP_08.15.019/3 pāṇḍureṇa praticchanna mārge yānti surapriyāḥ<BR>
BhP_08.15.020/1 muktāvitānairmaṇihemaketubhir nānāpatākāvalabhībhirāvṛtām<BR>
BhP_08.15.020/3 śikhaṇḍipārāvatabhṛṅganāditāṃ vaimānikastrīkalagītamaṅgalām<BR>
BhP_08.15.021/1 mṛdaṅgaśaṅkhānakadundubhisvanaiḥ satālavīṇāmurajeṣṭaveṇubhiḥ<BR>
BhP_08.15.021/3 nṛtyaiḥ savādyairupadevagītakair manoramāṃ svaprabhayā jitaprabhām<BR>
BhP_08.15.022/1 yāṃ na vrajanty adharmiṣṭhāḥ khalā bhūtadruhaḥ śaṭhāḥ<BR>
BhP_08.15.022/3 māninaḥ kāmino lubdhā ebhirhīnā vrajanti yat<BR>
BhP_08.15.023/1 tāṃ devadhānīṃ sa varūthinīpatir bahiḥ samantādrurudhe pṛtanyayā<BR>
BhP_08.15.023/3 ācāryadattaṃ jalajaṃ mahāsvanaṃ dadhmau prayuñjan bhayamindrayoṣitām<BR>
BhP_08.15.024/1 maghavāṃstamabhipretya baleḥ paramamudyamam<BR>
BhP_08.15.024/3 sarvadevagaṇopeto gurumetaduvāca ha<BR>
BhP_08.15.025/1 bhagavannudyamo bhūyān balernaḥ pūrvavairiṇaḥ<BR>
BhP_08.15.025/3 aviṣahyamimaṃ manye kenāsīt tejasorjitaḥ<BR>
BhP_08.15.026/1 nainaṃ kaścit kuto vāpi prativyoḍhumadhīśvaraḥ<BR>
BhP_08.15.026/3 pibanniva mukhenedaṃ lihanniva diśo daśa<BR>
BhP_08.15.026/5 dahanniva diśo dṛgbhiḥ saṃvartāgnirivotthitaḥ<BR>
BhP_08.15.027/1 brūhi kāraṇametasya durdharṣatvasya madripoḥ<BR>
BhP_08.15.027/3 ojaḥ saho balaṃ tejo yata etat samudyamaḥ<BR>
BhP_08.15.028/0 śrīgururuvāca<BR>
BhP_08.15.028/1 jānāmi maghavan chatrorunnaterasya kāraṇam<BR>
BhP_08.15.028/3 śiṣyāyopabhṛtaṃ tejo bhṛgubhirbrahmavādibhiḥ<BR>
BhP_08.15.029/1 ojasvinaṃ baliṃ jetuṃ na samartho 'sti kaścana<BR>
BhP_08.15.029/3 bhavadvidho bhavān vāpi varjayitveśvaraṃ harim<BR>
BhP_08.15.030/1 vijeṣyati na ko 'py enaṃ brahmatejaḥsamedhitam<BR>
BhP_08.15.030/3 nāsya śaktaḥ puraḥ sthātuṃ kṛtāntasya yathā janāḥ<BR>
BhP_08.15.031/1 tasmān nilayamutsṛjya yūyaṃ sarve triviṣṭapam<BR>
BhP_08.15.031/3 yāta kālaṃ pratīkṣanto yataḥ śatrorviparyayaḥ<BR>
BhP_08.15.032/1 eṣa viprabalodarkaḥ sampraty ūrjitavikramaḥ<BR>
BhP_08.15.032/3 teṣāmevāpamānena sānubandho vinaṅkṣyati<BR>
BhP_08.15.033/1 evaṃ sumantritārthāste guruṇārthānudarśinā<BR>
BhP_08.15.033/3 hitvā triviṣṭapaṃ jagmurgīrvāṇāḥ kāmarūpiṇaḥ<BR>
BhP_08.15.034/1 deveṣvatha nilīneṣu balirvairocanaḥ purīm<BR>
BhP_08.15.034/3 devadhānīmadhiṣṭhāya vaśaṃ ninye jagattrayam<BR>
BhP_08.15.035/1 taṃ viśvajayinaṃ śiṣyaṃ bhṛgavaḥ śiṣyavatsalāḥ<BR>
BhP_08.15.035/3 śatena hayamedhānāmanuvratamayājayan<BR>
BhP_08.15.036/1 tatastadanubhāvena bhuvanatrayaviśrutām<BR>
BhP_08.15.036/3 kīrtiṃ dikṣuvitanvānaḥ sa reja uḍurāḍ iva<BR>
BhP_08.15.037/1 bubhuje ca śriyaṃ svṛddhāṃ dvijadevopalambhitām<BR>
BhP_08.15.037/3 kṛtakṛtyamivātmānaṃ manyamāno mahāmanāḥ<BR>
BhP_08.16.001/0 śrīśuka uvāca<BR>
BhP_08.16.001/1 evaṃ putreṣu naṣṭeṣu devamātāditistadā<BR>
BhP_08.16.001/3 hṛte triviṣṭape daityaiḥ paryatapyadanāthavat<BR>
BhP_08.16.002/1 ekadā kaśyapastasyā āśramaṃ bhagavān agāt<BR>
BhP_08.16.002/3 nirutsavaṃ nirānandaṃ samādhervirataścirāt<BR>
BhP_08.16.003/1 sa patnīṃ dīnavadanāṃ kṛtāsanaparigrahaḥ<BR>
BhP_08.16.003/3 sabhājito yathānyāyamidamāha kurūdvaha<BR>
BhP_08.16.004/1 apy abhadraṃ na viprāṇāṃ bhadre loke 'dhunāgatam<BR>
BhP_08.16.004/3 na dharmasya na lokasya mṛtyośchandānuvartinaḥ<BR>
BhP_08.16.005/1 api vākuśalaṃ kiñcidgṛheṣu gṛhamedhini<BR>
BhP_08.16.005/3 dharmasyārthasya kāmasya yatra yogo hy ayoginām<BR>
BhP_08.16.006/1 api vātithayo 'bhyetya kuṭumbāsaktayā tvayā<BR>
BhP_08.16.006/3 gṛhādapūjitā yātāḥ pratyutthānena vā kvacit<BR>
BhP_08.16.007/1 gṛheṣu yeṣvatithayo nārcitāḥ salilairapi<BR>
BhP_08.16.007/3 yadi niryānti te nūnaṃ pherurājagṛhopamāḥ<BR>
BhP_08.16.008/1 apy agnayastu velāyāṃ na hutā haviṣā sati<BR>
BhP_08.16.008/3 tvayodvignadhiyā bhadre proṣite mayi karhicit<BR>
BhP_08.16.009/1 yatpūjayā kāmadughān yāti lokān gṛhānvitaḥ<BR>
BhP_08.16.009/3 brāhmaṇo 'gniśca vai viṣṇoḥ sarvadevātmano mukham<BR>
BhP_08.16.010/1 api sarve kuśalinastava putrā manasvini<BR>
BhP_08.16.010/3 lakṣaye 'svasthamātmānaṃ bhavatyā lakṣaṇairaham<BR>
BhP_08.16.011/0 śrīaditiruvāca<BR>
BhP_08.16.011/1 bhadraṃ dvijagavāṃ brahman dharmasyāsya janasya ca<BR>
BhP_08.16.011/3 trivargasya paraṃ kṣetraṃ gṛhamedhin gṛhā ime<BR>
BhP_08.16.012/1 agnayo 'tithayo bhṛtyā bhikṣavo ye ca lipsavaḥ<BR>
BhP_08.16.012/3 sarvaṃ bhagavato brahmannanudhyānān na riṣyati<BR>
BhP_08.16.013/1 ko nu me bhagavan kāmo na sampadyeta mānasaḥ<BR>
BhP_08.16.013/3 yasyā bhavān prajādhyakṣa evaṃ dharmān prabhāṣate<BR>
BhP_08.16.014/1 tavaiva mārīca manaḥśarīrajāḥ prajā imāḥ sattvarajastamojuṣaḥ<BR>
BhP_08.16.014/3 samo bhavāṃstāsvasurādiṣu prabho tathāpi bhaktaṃ bhajate maheśvaraḥ<BR>
BhP_08.16.015/1 tasmādīśa bhajantyā me śreyaścintaya suvrata<BR>
BhP_08.16.015/3 hṛtaśriyo hṛtasthānān sapatnaiḥ pāhi naḥ prabho<BR>
BhP_08.16.016/1 parairvivāsitā sāhaṃ magnā vyasanasāgare<BR>
BhP_08.16.016/3 aiśvaryaṃ śrīryaśaḥ sthānaṃ hṛtāni prabalairmama<BR>
BhP_08.16.017/1 yathā tāni punaḥ sādho prapadyeran mamātmajāḥ<BR>
BhP_08.16.017/3 tathā vidhehi kalyāṇaṃ dhiyā kalyāṇakṛttama<BR>
BhP_08.16.018/0 śrīśuka uvāca<BR>
BhP_08.16.018/1 evamabhyarthito 'dityā kastāmāha smayanniva<BR>
BhP_08.16.018/3 aho māyābalaṃ viṣṇoḥ snehabaddhamidaṃ jagat<BR>
BhP_08.16.019/1 kva deho bhautiko 'nātmā kva cātmā prakṛteḥ paraḥ<BR>
BhP_08.16.019/3 kasya ke patiputrādyā moha eva hi kāraṇam<BR>
BhP_08.16.020/1 upatiṣṭhasva puruṣaṃ bhagavantaṃ janārdanam<BR>
BhP_08.16.020/3 sarvabhūtaguhāvāsaṃ vāsudevaṃ jagadgurum<BR>
BhP_08.16.021/1 sa vidhāsyati te kāmān harirdīnānukampanaḥ<BR>
BhP_08.16.021/3 amoghā bhagavadbhaktirnetareti matirmama<BR>
BhP_08.16.022/0 śrīaditiruvāca<BR>
BhP_08.16.022/1 kenāhaṃ vidhinā brahmannupasthāsye jagatpatim<BR>
BhP_08.16.022/3 yathā me satyasaṅkalpo vidadhyāt sa manoratham<BR>
BhP_08.16.023/1 ādiśa tvaṃ dvijaśreṣṭha vidhiṃ tadupadhāvanam<BR>
BhP_08.16.023/1 āśu tuṣyati me devaḥ sīdantyāḥ saha putrakaiḥ<BR>
BhP_08.16.024/0 śrīkaśyapa uvāca<BR>
BhP_08.16.024/1 etan me bhagavān pṛṣṭaḥ prajākāmasya padmajaḥ<BR>
BhP_08.16.024/3 yadāha te pravakṣyāmi vrataṃ keśavatoṣaṇam<BR>
BhP_08.16.025/1 phālgunasyāmale pakṣe dvādaśāhaṃ payovratam<BR>
BhP_08.16.025/3 arcayedaravindākṣaṃ bhaktyā paramayānvitaḥ<BR>
BhP_08.16.026/1 sinīvālyāṃ mṛdālipya snāyāt kroḍavidīrṇayā<BR>
BhP_08.16.026/3 yadi labhyeta vai srotasy etaṃ mantramudīrayet<BR>
BhP_08.16.027/1 tvaṃ devy ādivarāheṇa rasāyāḥ sthānamicchatā<BR>
BhP_08.16.027/3 uddhṛtāsi namastubhyaṃ pāpmānaṃ me praṇāśaya<BR>
BhP_08.16.028/1 nirvartitātmaniyamo devamarcet samāhitaḥ<BR>
BhP_08.16.028/3 arcāyāṃ sthaṇḍile sūrye jale vahnau gurāvapi<BR>
BhP_08.16.029/1 namastubhyaṃ bhagavate puruṣāya mahīyase<BR>
BhP_08.16.029/3 sarvabhūtanivāsāya vāsudevāya sākṣiṇe<BR>
BhP_08.16.030/1 namo 'vyaktāya sūkṣmāya pradhānapuruṣāya ca<BR>
BhP_08.16.030/3 caturviṃśadguṇajñāya guṇasaṅkhyānahetave<BR>
BhP_08.16.031/1 namo dviśīrṣṇe tripade catuḥśṛṅgāya tantave<BR>
BhP_08.16.031/3 saptahastāya yajñāya trayīvidyātmane namaḥ<BR>
BhP_08.16.032/1 namaḥ śivāya rudrāya namaḥ śaktidharāya ca<BR>
BhP_08.16.032/3 sarvavidyādhipataye bhūtānāṃ pataye namaḥ<BR>
BhP_08.16.033/1 namo hiraṇyagarbhāya prāṇāya jagadātmane<BR>
BhP_08.16.033/3 yogaiśvaryaśarīrāya namaste yogahetave<BR>
BhP_08.16.034/1 namasta ādidevāya sākṣibhūtāya te namaḥ<BR>
BhP_08.16.034/3 nārāyaṇāya ṛṣaye narāya haraye namaḥ<BR>
BhP_08.16.035/1 namo marakataśyāma vapuṣe 'dhigataśriye<BR>
BhP_08.16.035/3 keśavāya namastubhyaṃ namaste pītavāsase<BR>
BhP_08.16.036/1 tvaṃ sarvavaradaḥ puṃsāṃ vareṇya varadarṣabha<BR>
BhP_08.16.036/3 ataste śreyase dhīrāḥ pādareṇumupāsate<BR>
BhP_08.16.037/1 anvavartanta yaṃ devāḥ śrīśca tatpādapadmayoḥ<BR>
BhP_08.16.037/3 spṛhayanta ivāmodaṃ bhagavān me prasīdatām<BR>
BhP_08.16.038/1 etairmantrairhṛṣīkeśamāvāhanapuraskṛtam<BR>
BhP_08.16.038/3 arcayec chraddhayā yuktaḥ pādyopasparśanādibhiḥ<BR>
BhP_08.16.039/1 arcitvā gandhamālyādyaiḥ payasā snapayedvibhum<BR>
BhP_08.16.039/3 vastropavītābharaṇa pādyopasparśanaistataḥ<BR>
BhP_08.16.039/5 gandhadhūpādibhiścārceddvādaśākṣaravidyayā<BR>
BhP_08.16.040/1 śṛtaṃ payasi naivedyaṃ śālyannaṃ vibhave sati<BR>
BhP_08.16.040/3 sasarpiḥ saguḍaṃ dattvā juhuyān mūlavidyayā<BR>
BhP_08.16.041/1 niveditaṃ tadbhaktāya dadyādbhuñjīta vā svayam<BR>
BhP_08.16.041/3 dattvācamanamarcitvā tāmbūlaṃ ca nivedayet<BR>
BhP_08.16.042/1 japedaṣṭottaraśataṃ stuvīta stutibhiḥ prabhum<BR>
BhP_08.16.042/3 kṛtvā pradakṣiṇaṃ bhūmau praṇameddaṇḍavan mudā<BR>
BhP_08.16.043/1 kṛtvā śirasi taccheṣāṃ devamudvāsayet tataḥ<BR>
BhP_08.16.043/3 dvyavarān bhojayedviprān pāyasena yathocitam<BR>
BhP_08.16.044/1 bhuñjīta tairanujñātaḥ seṣṭaḥ śeṣaṃ sabhājitaiḥ<BR>
BhP_08.16.044/3 brahmacāry atha tadrātryāṃ śvo bhūte prathame 'hani<BR>
BhP_08.16.045/1 snātaḥ śuciryathoktena vidhinā susamāhitaḥ<BR>
BhP_08.16.045/3 payasā snāpayitvārcedyāvadvratasamāpanam<BR>
BhP_08.16.046/1 payobhakṣo vratamidaṃ caredviṣṇvarcanādṛtaḥ<BR>
BhP_08.16.046/3 pūrvavaj juhuyādagniṃ brāhmaṇāṃścāpi bhojayet<BR>
BhP_08.16.047/1 evaṃ tvaharahaḥ kuryāddvādaśāhaṃ payovratam<BR>
BhP_08.16.047/3 harerārādhanaṃ homamarhaṇaṃ dvijatarpaṇam<BR>
BhP_08.16.048/1 pratipaddinamārabhya yāvac chuklatrayodaśīm<BR>
BhP_08.16.048/3 brahmacaryamadhaḥsvapnaṃ snānaṃ triṣavaṇaṃ caret<BR>
BhP_08.16.049/1 varjayedasadālāpaṃ bhogān uccāvacāṃstathā<BR>
BhP_08.16.049/3 ahiṃsraḥ sarvabhūtānāṃ vāsudevaparāyaṇaḥ<BR>
BhP_08.16.050/1 trayodaśyāmatho viṣṇoḥ snapanaṃ pañcakairvibhoḥ<BR>
BhP_08.16.050/3 kārayec chāstradṛṣṭena vidhinā vidhikovidaiḥ<BR>
BhP_08.16.051/1 pūjāṃ ca mahatīṃ kuryādvittaśāṭhyavivarjitaḥ<BR>
BhP_08.16.051/3 caruṃ nirūpya payasi śipiviṣṭāya viṣṇave<BR>
BhP_08.16.052/1 sūktena tena puruṣaṃ yajeta susamāhitaḥ<BR>
BhP_08.16.052/3 naivedyaṃ cātiguṇavaddadyāt puruṣatuṣṭidam<BR>
BhP_08.16.053/1 ācāryaṃ jñānasampannaṃ vastrābharaṇadhenubhiḥ<BR>
BhP_08.16.053/3 toṣayedṛtvijaścaiva tadviddhy ārādhanaṃ hareḥ<BR>
BhP_08.16.054/1 bhojayet tān guṇavatā sadannena śucismite<BR>
BhP_08.16.054/3 anyāṃśca brāhmaṇān chaktyā ye ca tatra samāgatāḥ<BR>
BhP_08.16.055/1 dakṣiṇāṃ gurave dadyādṛtvigbhyaśca yathārhataḥ<BR>
BhP_08.16.055/3 annādyenāśvapākāṃśca prīṇayet samupāgatān<BR>
BhP_08.16.056/1 bhuktavatsu ca sarveṣu dīnāndhakṛpaṇādiṣu<BR>
BhP_08.16.056/3 viṣṇostat prīṇanaṃ vidvān bhuñjīta saha bandhubhiḥ<BR>
BhP_08.16.057/1 nṛtyavāditragītaiśca stutibhiḥ svastivācakaiḥ<BR>
BhP_08.16.057/3 kārayet tatkathābhiśca pūjāṃ bhagavato 'nvaham<BR>
BhP_08.16.058/1 etat payovrataṃ nāma puruṣārādhanaṃ param<BR>
BhP_08.16.058/3 pitāmahenābhihitaṃ mayā te samudāhṛtam<BR>
BhP_08.16.059/1 tvaṃ cānena mahābhāge samyak cīrṇena keśavam<BR>
BhP_08.16.059/3 ātmanā śuddhabhāvena niyatātmā bhajāvyayam<BR>
BhP_08.16.060/1 ayaṃ vai sarvayajñākhyaḥ sarvavratamiti smṛtam<BR>
BhP_08.16.060/3 tapaḥsāramidaṃ bhadre dānaṃ ceśvaratarpaṇam<BR>
BhP_08.16.061/1 ta eva niyamāḥ sākṣāt ta eva ca yamottamāḥ<BR>
BhP_08.16.061/3 tapo dānaṃ vrataṃ yajño yena tuṣyaty adhokṣajaḥ<BR>
BhP_08.16.062/1 tasmādetadvrataṃ bhadre prayatā śraddhayācara<BR>
BhP_08.16.062/3 bhagavān parituṣṭaste varān āśu vidhāsyati<BR>
BhP_08.17.001/0 śrīśuka uvāca<BR>
BhP_08.17.001/1 ity uktā sāditī rājan svabhartrā kaśyapena vai<BR>
BhP_08.17.001/3 anvatiṣṭhadvratamidaṃ dvādaśāhamatandritā<BR>
BhP_08.17.002/1 cintayanty ekayā buddhyā mahāpuruṣamīśvaram<BR>
BhP_08.17.002/3 pragṛhyendriyaduṣṭāśvān manasā buddhisārathiḥ<BR>
BhP_08.17.003/1 manaścaikāgrayā buddhyā bhagavaty akhilātmani<BR>
BhP_08.17.003/3 vāsudeve samādhāya cacāra ha payovratam<BR>
BhP_08.17.004/1 tasyāḥ prādurabhūt tāta bhagavān ādipuruṣaḥ<BR>
BhP_08.17.004/3 pītavāsāścaturbāhuḥ śaṅkhacakragadādharaḥ<BR>
BhP_08.17.005/1 taṃ netragocaraṃ vīkṣya sahasotthāya sādaram<BR>
BhP_08.17.005/3 nanāma bhuvi kāyena daṇḍavatprītivihvalā<BR>
BhP_08.17.006/1 sotthāya baddhāñjalirīḍituṃ sthitā notseha ānandajalākulekṣaṇā<BR>
BhP_08.17.006/3 babhūva tūṣṇīṃ pulakākulākṛtis taddarśanātyutsavagātravepathuḥ<BR>
BhP_08.17.007/1 prītyā śanairgadgadayā girā hariṃ tuṣṭāva sā devy aditiḥ kurūdvaha<BR>
BhP_08.17.007/3 udvīkṣatī sā pibatīva cakṣuṣā ramāpatiṃ yajñapatiṃ jagatpatim<BR>
BhP_08.17.008/0 śrīaditiruvāca<BR>
BhP_08.17.008/1 yajñeśa yajñapuruṣācyuta tīrthapāda<BR>
BhP_08.17.008/2 tīrthaśravaḥ śravaṇamaṅgalanāmadheya<BR>
BhP_08.17.008/3 āpannalokavṛjinopaśamodayādya<BR>
BhP_08.17.008/4 śaṃ naḥ kṛdhīśa bhagavannasi dīnanāthaḥ<BR>
BhP_08.17.009/1 viśvāya viśvabhavanasthitisaṃyamāya<BR>
BhP_08.17.009/2 svairaṃ gṛhītapuruśaktiguṇāya bhūmne<BR>
BhP_08.17.009/3 svasthāya śaśvadupabṛṃhitapūrṇabodha<BR>
BhP_08.17.009/4 vyāpāditātmatamase haraye namaste<BR>
BhP_08.17.010/1 āyuḥ paraṃ vapurabhīṣṭamatulyalakṣmīr<BR>
BhP_08.17.010/2 dyobhūrasāḥ sakalayogaguṇāstrivargaḥ<BR>
BhP_08.17.010/3 jñānaṃ ca kevalamananta bhavanti tuṣṭāt<BR>
BhP_08.17.010/4 tvatto nṛṇāṃ kimu sapatnajayādirāśīḥ<BR>
BhP_08.17.011/0 śrīśuka uvāca<BR>
BhP_08.17.011/1 adityaivaṃ stuto rājan bhagavān puṣkarekṣaṇaḥ<BR>
BhP_08.17.011/3 kṣetrajñaḥ sarvabhūtānāmiti hovāca bhārata<BR>
BhP_08.17.012/0 śrībhagavān uvāca<BR>
BhP_08.17.012/1 devamātarbhavatyā me vijñātaṃ cirakāṅkṣitam<BR>
BhP_08.17.012/3 yat sapatnairhṛtaśrīṇāṃ cyāvitānāṃ svadhāmataḥ<BR>
BhP_08.17.013/1 tān vinirjitya samare durmadān asurarṣabhān<BR>
BhP_08.17.013/3 pratilabdhajayaśrībhiḥ putrairicchasy upāsitum<BR>
BhP_08.17.014/1 indrajyeṣṭhaiḥ svatanayairhatānāṃ yudhi vidviṣām<BR>
BhP_08.17.014/3 striyo rudantīrāsādya draṣṭumicchasi duḥkhitāḥ<BR>
BhP_08.17.015/1 ātmajān susamṛddhāṃstvaṃ pratyāhṛtayaśaḥśriyaḥ<BR>
BhP_08.17.015/3 nākapṛṣṭhamadhiṣṭhāya krīḍato draṣṭumicchasi<BR>
BhP_08.17.016/1 prāyo 'dhunā te 'surayūthanāthā apāraṇīyā iti devi me matiḥ<BR>
BhP_08.17.016/3 yat te 'nukūleśvaravipraguptā na vikramastatra sukhaṃ dadāti<BR>
BhP_08.17.017/1 athāpy upāyo mama devi cintyaḥ santoṣitasya vratacaryayā te<BR>
BhP_08.17.017/3 mamārcanaṃ nārhati gantumanyathā śraddhānurūpaṃ phalahetukatvāt<BR>
BhP_08.17.018/1 tvayārcitaścāhamapatyaguptaye payovratenānuguṇaṃ samīḍitaḥ<BR>
BhP_08.17.018/3 svāṃśena putratvamupetya te sutān goptāsmi mārīcatapasy adhiṣṭhitaḥ<BR>
BhP_08.17.019/1 upadhāva patiṃ bhadre prajāpatimakalmaṣam<BR>
BhP_08.17.019/3 māṃ ca bhāvayatī patyāvevaṃ rūpamavasthitam<BR>
BhP_08.17.020/1 naitat parasmā ākhyeyaṃ pṛṣṭayāpi kathañcana<BR>
BhP_08.17.020/3 sarvaṃ sampadyate devi devaguhyaṃ susaṃvṛtam<BR>
BhP_08.17.021/0 śrīśuka uvāca<BR>
BhP_08.17.021/1 etāvaduktvā bhagavāṃstatraivāntaradhīyata<BR>
BhP_08.17.021/3 aditirdurlabhaṃ labdhvā harerjanmātmani prabhoḥ<BR>
BhP_08.17.022/1 upādhāvat patiṃ bhaktyā parayā kṛtakṛtyavat<BR>
BhP_08.17.022/3 sa vai samādhiyogena kaśyapastadabudhyata<BR>
BhP_08.17.023/1 praviṣṭamātmani hareraṃśaṃ hy avitathekṣaṇaḥ<BR>
BhP_08.17.023/3 so 'dityāṃ vīryamādhatta tapasā cirasambhṛtam<BR>
BhP_08.17.023/5 amāhitamanā rājan dāruṇy agniṃ yathānilaḥ<BR>
BhP_08.17.024/1 aditerdhiṣṭhitaṃ garbhaṃ bhagavantaṃ sanātanam<BR>
BhP_08.17.024/3 hiraṇyagarbho vijñāya samīḍe guhyanāmabhiḥ<BR>
BhP_08.17.025/0 śrībrahmovāca<BR>
BhP_08.17.025/1 jayorugāya bhagavannurukrama namo 'stu te<BR>
BhP_08.17.025/3 namo brahmaṇyadevāya triguṇāya namo namaḥ<BR>
BhP_08.17.026/1 namaste pṛśnigarbhāya vedagarbhāya vedhase<BR>
BhP_08.17.026/3 trinābhāya tripṛṣṭhāya śipiviṣṭāya viṣṇave<BR>
BhP_08.17.027/1 tvamādiranto bhuvanasya madhyam anantaśaktiṃ puruṣaṃ yamāhuḥ<BR>
BhP_08.17.027/3 kālo bhavān ākṣipatīśa viśvaṃ sroto yathāntaḥ patitaṃ gabhīram<BR>
BhP_08.17.028/1 tvaṃ vai prajānāṃ sthirajaṅgamānāṃ prajāpatīnāmasi sambhaviṣṇuḥ<BR>
BhP_08.17.028/3 divaukasāṃ deva divaścyutānāṃ parāyaṇaṃ nauriva majjato 'psu<BR>
BhP_08.18.001/0 śrīśuka uvāca<BR>
BhP_08.18.001/1 itthaṃ viriñcastutakarmavīryaḥ prādurbabhūvāmṛtabhūradityām<BR>
BhP_08.18.001/3 caturbhujaḥ śaṅkhagadābjacakraḥ piśaṅgavāsā nalināyatekṣaṇaḥ<BR>
BhP_08.18.002/1 śyāmāvadāto jhaṣarājakuṇḍala tviṣollasacchrīvadanāmbujaḥ pumān<BR>
BhP_08.18.002/3 śrīvatsavakṣā balayāṅgadollasat kirīṭakāñcīguṇacārunūpuraḥ<BR>
BhP_08.18.003/1 madhuvrātavratavighuṣṭayā svayā virājitaḥ śrīvanamālayā hariḥ<BR>
BhP_08.18.003/3 prajāpaterveśmatamaḥ svarociṣā vināśayan kaṇṭhaniviṣṭakaustubhaḥ<BR>
BhP_08.18.004/1 diśaḥ praseduḥ salilāśayāstadā prajāḥ prahṛṣṭā ṛtavo guṇānvitāḥ<BR>
BhP_08.18.004/3 dyaurantarīkṣaṃ kṣitiragnijihvā gāvo dvijāḥ sañjahṛṣurnagāśca<BR>
BhP_08.18.005/1 śroṇāyāṃ śravaṇadvādaśyāṃ muhūrte 'bhijiti prabhuḥ<BR>
BhP_08.18.005/3 sarve nakṣatratārādyāś cakrustajjanma dakṣiṇam<BR>
BhP_08.18.006/1 dvādaśyāṃ savitātiṣṭhan madhyandinagato nṛpa<BR>
BhP_08.18.006/3 vijayānāma sā proktā yasyāṃ janma vidurhareḥ<BR>
BhP_08.18.007/1 śaṅkhadundubhayo nedurmṛdaṅgapaṇavānakāḥ<BR>
BhP_08.18.007/3 citravāditratūryāṇāṃ nirghoṣastumulo 'bhavat<BR>
BhP_08.18.008/1 prītāścāpsaraso 'nṛtyan gandharvapravarā jaguḥ<BR>
BhP_08.18.008/3 tuṣṭuvurmunayo devā manavaḥ pitaro 'gnayaḥ<BR>
BhP_08.18.009/1 siddhavidyādharagaṇāḥ sakimpuruṣakinnarāḥ<BR>
BhP_08.18.009/3 cāraṇā yakṣarakṣāṃsi suparṇā bhujagottamāḥ<BR>
BhP_08.18.010/1 gāyanto 'tipraśaṃsanto nṛtyanto vibudhānugāḥ<BR>
BhP_08.18.010/3 adityā āśramapadaṃ kusumaiḥ samavākiran<BR>
BhP_08.18.011/1 dṛṣṭvāditistaṃ nijagarbhasambhavaṃ paraṃ pumāṃsaṃ mudamāpa vismitā<BR>
BhP_08.18.011/3 gṛhītadehaṃ nijayogamāyayā prajāpatiścāha jayeti vismitaḥ<BR>
BhP_08.18.012/1 yat tadvapurbhāti vibhūṣaṇāyudhair avyaktacidvyaktamadhārayaddhariḥ<BR>
BhP_08.18.012/3 babhūva tenaiva sa vāmano vaṭuḥ sampaśyatordivyagatiryathā naṭaḥ<BR>
BhP_08.18.013/1 taṃ vaṭuṃ vāmanaṃ dṛṣṭvā modamānā maharṣayaḥ<BR>
BhP_08.18.013/3 karmāṇi kārayāmāsuḥ puraskṛtya prajāpatim<BR>
BhP_08.18.014/1 tasyopanīyamānasya sāvitrīṃ savitābravīt<BR>
BhP_08.18.014/3 bṛhaspatirbrahmasūtraṃ mekhalāṃ kaśyapo 'dadāt<BR>
BhP_08.18.015/1 dadau kṛṣṇājinaṃ bhūmirdaṇḍaṃ somo vanaspatiḥ<BR>
BhP_08.18.015/3 kaupīnācchādanaṃ mātā dyauśchatraṃ jagataḥ pateḥ<BR>
BhP_08.18.016/1 kamaṇḍaluṃ vedagarbhaḥ kuśān saptarṣayo daduḥ<BR>
BhP_08.18.016/3 akṣamālāṃ mahārāja sarasvaty avyayātmanaḥ<BR>
BhP_08.18.017/1 tasmā ity upanītāya yakṣarāṭ pātrikāmadāt<BR>
BhP_08.18.017/3 bhikṣāṃ bhagavatī sākṣādumādādambikā satī<BR>
BhP_08.18.018/1 sa brahmavarcasenaivaṃ sabhāṃ sambhāvito vaṭuḥ<BR>
BhP_08.18.018/3 brahmarṣigaṇasañjuṣṭāmatyarocata māriṣaḥ<BR>
BhP_08.18.019/1 samiddhamāhitaṃ vahniṃ kṛtvā parisamūhanam<BR>
BhP_08.18.019/3 paristīrya samabhyarcya samidbhirajuhoddvijaḥ<BR>
BhP_08.18.020/1 śrutvāśvamedhairyajamānamūrjitaṃ baliṃ bhṛgūṇāmupakalpitaistataḥ<BR>
BhP_08.18.020/3 jagāma tatrākhilasārasambhṛto bhāreṇa gāṃ sannamayan pade pade<BR>
BhP_08.18.021/1 taṃ narmadāyāstaṭa uttare baler ya ṛtvijaste bhṛgukacchasaṃjñake<BR>
BhP_08.18.021/3 pravartayanto bhṛgavaḥ kratūttamaṃ vyacakṣatārāduditaṃ yathā ravim<BR>
BhP_08.18.022/1 te ṛtvijo yajamānaḥ sadasyā hatatviṣo vāmanatejasā nṛpa<BR>
BhP_08.18.022/3 sūryaḥ kilāyāty uta vā vibhāvasuḥ sanatkumāro 'tha didṛkṣayā kratoḥ<BR>
BhP_08.18.023/1 itthaṃ saśiṣyeṣu bhṛguṣvanekadhā vitarkyamāṇo bhagavān sa vāmanaḥ<BR>
BhP_08.18.023/3 chatraṃ sadaṇḍaṃ sajalaṃ kamaṇḍaluṃ viveśa bibhraddhayamedhavāṭam<BR>
BhP_08.18.024/1 mauñjyā mekhalayā vītamupavītājinottaram<BR>
BhP_08.18.024/3 jaṭilaṃ vāmanaṃ vipraṃ māyāmāṇavakaṃ harim<BR>
BhP_08.18.025/1 praviṣṭaṃ vīkṣya bhṛgavaḥ saśiṣyāste sahāgnibhiḥ<BR>
BhP_08.18.025/3 pratyagṛhṇan samutthāya saṅkṣiptāstasya tejasā<BR>
BhP_08.18.026/1 yajamānaḥ pramudito darśanīyaṃ manoramam<BR>
BhP_08.18.026/3 rūpānurūpāvayavaṃ tasmā āsanamāharat<BR>
BhP_08.18.027/1 svāgatenābhinandyātha pādau bhagavato baliḥ<BR>
BhP_08.18.027/3 avanijyārcayāmāsa muktasaṅgamanoramam<BR>
BhP_08.18.028/1 tatpādaśaucaṃ janakalmaṣāpahaṃ sa dharmavin mūrdhny adadhāt sumaṅgalam<BR>
BhP_08.18.028/3 yaddevadevo giriśaścandramaulir dadhāra mūrdhnā parayā ca bhaktyā<BR>
BhP_08.18.029/0 śrībaliruvāca<BR>
BhP_08.18.029/1 svāgataṃ te namastubhyaṃ brahman kiṃ karavāma te<BR>
BhP_08.18.029/3 brahmarṣīṇāṃ tapaḥ sākṣān manye tvārya vapurdharam<BR>
BhP_08.18.030/1 adya naḥ pitarastṛptā adya naḥ pāvitaṃ kulam<BR>
BhP_08.18.030/3 adya sviṣṭaḥ kraturayaṃ yadbhavān āgato gṛhān<BR>
BhP_08.18.031/1 adyāgnayo me suhutā yathāvidhi dvijātmaja tvaccaraṇāvanejanaiḥ<BR>
BhP_08.18.031/3 hatāṃhaso vārbhiriyaṃ ca bhūraho tathā punītā tanubhiḥ padaistava<BR>
BhP_08.18.032/1 yadyadvaṭo vāñchasi tat pratīccha me tvāmarthinaṃ viprasutānutarkaye<BR>
BhP_08.18.032/3 gāṃ kāñcanaṃ guṇavaddhāma mṛṣṭaṃ tathānnapeyamuta vā viprakanyām<BR>
BhP_08.18.032/5 grāmān samṛddhāṃsturagān gajān vā rathāṃstathārhattama sampratīccha<BR>
BhP_08.19.001/0 śrīśuka uvāca<BR>
BhP_08.19.001/1 iti vairocanervākyaṃ dharmayuktaṃ sa sūnṛtam<BR>
BhP_08.19.001/3 niśamya bhagavān prītaḥ pratinandyedamabravīt<BR>
BhP_08.19.002/0 śrībhagavān uvāca<BR>
BhP_08.19.002/1 vacastavaitaj janadeva sūnṛtaṃ kulocitaṃ dharmayutaṃ yaśaskaram<BR>
BhP_08.19.002/3 yasya pramāṇaṃ bhṛgavaḥ sāmparāye pitāmahaḥ kulavṛddhaḥ praśāntaḥ<BR>
BhP_08.19.003/1 na hy etasmin kule kaścin niḥsattvaḥ kṛpaṇaḥ pumān<BR>
BhP_08.19.003/3 pratyākhyātā pratiśrutya yo vādātā dvijātaye<BR>
BhP_08.19.004/1 na santi tīrthe yudhi cārthinārthitāḥ parāṅmukhā ye tvamanasvino nṛpa<BR>
BhP_08.19.004/3 yuṣmatkule yadyaśasāmalena prahrāda udbhāti yathoḍupaḥ khe<BR>
BhP_08.19.005/1 yato jāto hiraṇyākṣaścaranneka imāṃ mahīm<BR>
BhP_08.19.005/3 prativīraṃ digvijaye nāvindata gadāyudhaḥ<BR>
BhP_08.19.006/1 yaṃ vinirjitya kṛcchreṇa viṣṇuḥ kṣmoddhāra āgatam<BR>
BhP_08.19.006/3 ātmānaṃ jayinaṃ mene tadvīryaṃ bhūry anusmaran<BR>
BhP_08.19.007/1 niśamya tadvadhaṃ bhrātā hiraṇyakaśipuḥ purā<BR>
BhP_08.19.007/3 hantuṃ bhrātṛhaṇaṃ kruddho jagāma nilayaṃ hareḥ<BR>
BhP_08.19.008/1 tamāyāntaṃ samālokya śūlapāṇiṃ kṛtāntavat<BR>
BhP_08.19.008/3 cintayāmāsa kālajño viṣṇurmāyāvināṃ varaḥ<BR>
BhP_08.19.009/1 yato yato 'haṃ tatrāsau mṛtyuḥ prāṇabhṛtāmiva<BR>
BhP_08.19.009/3 ato 'hamasya hṛdayaṃ pravekṣyāmi parāgdṛśaḥ<BR>
BhP_08.19.010/1 evaṃ sa niścitya ripoḥ śarīram ādhāvato nirviviśe 'surendra<BR>
BhP_08.19.010/3 śvāsānilāntarhitasūkṣmadehas tatprāṇarandhreṇa vivignacetāḥ<BR>
BhP_08.19.011/1 sa tanniketaṃ parimṛśya śūnyam apaśyamānaḥ kupito nanāda<BR>
BhP_08.19.011/3 kṣmāṃ dyāṃ diśaḥ khaṃ vivarān samudrān viṣṇuṃ vicinvan na dadarśa vīraḥ<BR>
BhP_08.19.012/1 apaśyanniti hovāca mayānviṣṭamidaṃ jagat<BR>
BhP_08.19.012/3 bhrātṛhā me gato nūnaṃ yato nāvartate pumān<BR>
BhP_08.19.013/1 vairānubandha etāvān āmṛtyoriha dehinām<BR>
BhP_08.19.013/3 ajñānaprabhavo manyurahaṃmānopabṛṃhitaḥ<BR>
BhP_08.19.014/1 pitā prahrādaputraste tadvidvān dvijavatsalaḥ<BR>
BhP_08.19.014/3 svamāyurdvijaliṅgebhyo devebhyo 'dāt sa yācitaḥ<BR>
BhP_08.19.015/1 bhavān ācaritān dharmān āsthito gṛhamedhibhiḥ<BR>
BhP_08.19.015/3 brāhmaṇaiḥ pūrvajaiḥ śūrairanyaiścoddāmakīrtibhiḥ<BR>
BhP_08.19.016/1 tasmāt tvatto mahīmīṣadvṛṇe 'haṃ varadarṣabhāt<BR>
BhP_08.19.016/3 padāni trīṇi daityendra sammitāni padā mama<BR>
BhP_08.19.017/1 nānyat te kāmaye rājan vadānyāj jagadīśvarāt<BR>
BhP_08.19.017/3 nainaḥ prāpnoti vai vidvān yāvadarthapratigrahaḥ<BR>
BhP_08.19.018/0 śrībaliruvāca<BR>
BhP_08.19.018/1 aho brāhmaṇadāyāda vācaste vṛddhasammatāḥ<BR>
BhP_08.19.018/3 tvaṃ bālo bāliśamatiḥ svārthaṃ praty abudho yathā<BR>
BhP_08.19.019/1 māṃ vacobhiḥ samārādhya lokānāmekamīśvaram<BR>
BhP_08.19.019/3 padatrayaṃ vṛṇīte yo 'buddhimān dvīpadāśuṣam<BR>
BhP_08.19.020/1 na pumān māmupavrajya bhūyo yācitumarhati<BR>
BhP_08.19.020/3 tasmādvṛttikarīṃ bhūmiṃ vaṭo kāmaṃ pratīccha me<BR>
BhP_08.19.021/0 śrībhagavān uvāca<BR>
BhP_08.19.021/1 yāvanto viṣayāḥ preṣṭhāstrilokyāmajitendriyam<BR>
BhP_08.19.021/3 na śaknuvanti te sarve pratipūrayituṃ nṛpa<BR>
BhP_08.19.022/1 tribhiḥ kramairasantuṣṭo dvīpenāpi na pūryate<BR>
BhP_08.19.022/3 navavarṣasametena saptadvīpavarecchayā<BR>
BhP_08.19.023/1 saptadvīpādhipatayo nṛpā vaiṇyagayādayaḥ<BR>
BhP_08.19.023/3 arthaiḥ kāmairgatā nāntaṃ tṛṣṇāyā iti naḥ śrutam<BR>
BhP_08.19.024/1 yadṛcchayopapannena santuṣṭo vartate sukham<BR>
BhP_08.19.024/3 nāsantuṣṭastribhirlokairajitātmopasāditaiḥ<BR>
BhP_08.19.025/1 puṃso 'yaṃ saṃsṛterheturasantoṣo 'rthakāmayoḥ<BR>
BhP_08.19.025/3 yadṛcchayopapannena santoṣo muktaye smṛtaḥ<BR>
BhP_08.19.026/1 yadṛcchālābhatuṣṭasya tejo viprasya vardhate<BR>
BhP_08.19.026/3 tat praśāmyaty asantoṣādambhasevāśuśukṣaṇiḥ<BR>
BhP_08.19.027/1 tasmāt trīṇi padāny eva vṛṇe tvadvaradarṣabhāt<BR>
BhP_08.19.027/3 etāvataiva siddho 'haṃ vittaṃ yāvat prayojanam<BR>
BhP_08.19.028/0 śrīśuka uvāca<BR>
BhP_08.19.028/1 ity uktaḥ sa hasannāha vāñchātaḥ pratigṛhyatām<BR>
BhP_08.19.028/3 vāmanāya mahīṃ dātuṃ jagrāha jalabhājanam<BR>
BhP_08.19.029/1 viṣṇave kṣmāṃ pradāsyantamuśanā asureśvaram<BR>
BhP_08.19.029/3 jānaṃścikīrṣitaṃ viṣṇoḥ śiṣyaṃ prāha vidāṃ varaḥ<BR>
BhP_08.19.030/0 śrīśukra uvāca<BR>
BhP_08.19.030/1 eṣa vairocane sākṣādbhagavān viṣṇuravyayaḥ<BR>
BhP_08.19.030/3 kaśyapādaditerjāto devānāṃ kāryasādhakaḥ<BR>
BhP_08.19.031/1 pratiśrutaṃ tvayaitasmai yadanarthamajānatā<BR>
BhP_08.19.031/3 na sādhu manye daityānāṃ mahān upagato 'nayaḥ<BR>
BhP_08.19.032/1 eṣa te sthānamaiśvaryaṃ śriyaṃ tejo yaśaḥ śrutam<BR>
BhP_08.19.032/3 dāsyaty ācchidya śakrāya māyāmāṇavako hariḥ<BR>
BhP_08.19.033/1 tribhiḥ kramairimāl lokān viśvakāyaḥ kramiṣyati<BR>
BhP_08.19.033/3 sarvasvaṃ viṣṇave dattvā mūḍha vartiṣyase katham<BR>
BhP_08.19.034/1 kramato gāṃ padaikena dvitīyena divaṃ vibhoḥ<BR>
BhP_08.19.034/3 khaṃ ca kāyena mahatā tārtīyasya kuto gatiḥ<BR>
BhP_08.19.035/1 niṣṭhāṃ te narake manye hy apradātuḥ pratiśrutam<BR>
BhP_08.19.035/3 pratiśrutasya yo 'nīśaḥ pratipādayituṃ bhavān<BR>
BhP_08.19.036/1 na taddānaṃ praśaṃsanti yena vṛttirvipadyate<BR>
BhP_08.19.036/3 dānaṃ yajñastapaḥ karma loke vṛttimato yataḥ<BR>
BhP_08.19.037/1 dharmāya yaśase 'rthāya kāmāya svajanāya ca<BR>
BhP_08.19.037/3 pañcadhā vibhajan vittamihāmutra ca modate<BR>
BhP_08.19.038/1 atrāpi bahvṛcairgītaṃ śṛṇu me 'surasattama<BR>
BhP_08.19.038/3 satyamomiti yat proktaṃ yan nety āhānṛtaṃ hi tat<BR>
BhP_08.19.039/1 satyaṃ puṣpaphalaṃ vidyādātmavṛkṣasya gīyate<BR>
BhP_08.19.039/3 vṛkṣe 'jīvati tan na syādanṛtaṃ mūlamātmanaḥ<BR>
BhP_08.19.040/1 tadyathā vṛkṣa unmūlaḥ śuṣyaty udvartate 'cirāt<BR>
BhP_08.19.040/3 evaṃ naṣṭānṛtaḥ sadya ātmā śuṣyen na saṃśayaḥ<BR>
BhP_08.19.041/1 parāg riktamapūrṇaṃ vā akṣaraṃ yat tadomiti<BR>
BhP_08.19.041/3 yat kiñcidomiti brūyāt tena ricyeta vai pumān<BR>
BhP_08.19.041/5 bhikṣave sarvamoṃ kurvan nālaṃ kāmena cātmane<BR>
BhP_08.19.042/1 athaitat pūrṇamabhyātmaṃ yac ca nety anṛtaṃ vacaḥ<BR>
BhP_08.19.042/3 sarvaṃ nety anṛtaṃ brūyāt sa duṣkīrtiḥ śvasan mṛtaḥ<BR>
BhP_08.19.043/1 strīṣu narmavivāhe ca vṛttyarthe prāṇasaṅkaṭe<BR>
BhP_08.19.043/3 gobrāhmaṇārthe hiṃsāyāṃ nānṛtaṃ syāj jugupsitam<BR>
BhP_08.20.001/0 śrīśuka uvāca<BR>
BhP_08.20.001/1 balirevaṃ gṛhapatiḥ kulācāryeṇa bhāṣitaḥ<BR>
BhP_08.20.001/3 tūṣṇīṃ bhūtvā kṣaṇaṃ rājannuvācāvahito gurum<BR>
BhP_08.20.002/0 śrībaliruvāca<BR>
BhP_08.20.002/1 satyaṃ bhagavatā proktaṃ dharmo 'yaṃ gṛhamedhinām<BR>
BhP_08.20.002/3 arthaṃ kāmaṃ yaśo vṛttiṃ yo na bādheta karhicit<BR>
BhP_08.20.003/1 sa cāhaṃ vittalobhena pratyācakṣe kathaṃ dvijam<BR>
BhP_08.20.003/3 pratiśrutya dadāmīti prāhrādiḥ kitavo yathā<BR>
BhP_08.20.004/1 na hy asatyāt paro 'dharma iti hovāca bhūriyam<BR>
BhP_08.20.004/3 sarvaṃ soḍhumalaṃ manye ṛte 'līkaparaṃ naram<BR>
BhP_08.20.005/1 nāhaṃ bibhemi nirayān nādhanyādasukhārṇavāt<BR>
BhP_08.20.005/3 na sthānacyavanān mṛtyoryathā viprapralambhanāt<BR>
BhP_08.20.006/1 yadyaddhāsyati loke 'smin samparetaṃ dhanādikam<BR>
BhP_08.20.006/3 tasya tyāge nimittaṃ kiṃ viprastuṣyen na tena cet<BR>
BhP_08.20.007/1 śreyaḥ kurvanti bhūtānāṃ sādhavo dustyajāsubhiḥ<BR>
BhP_08.20.007/3 dadhyaṅśibiprabhṛtayaḥ ko vikalpo dharādiṣu<BR>
BhP_08.20.008/1 yairiyaṃ bubhuje brahman daityendrairanivartibhiḥ<BR>
BhP_08.20.008/3 teṣāṃ kālo 'grasīl lokān na yaśo 'dhigataṃ bhuvi<BR>
BhP_08.20.009/1 sulabhā yudhi viprarṣe hy anivṛttāstanutyajaḥ<BR>
BhP_08.20.009/3 na tathā tīrtha āyāte śraddhayā ye dhanatyajaḥ<BR>
BhP_08.20.010/1 manasvinaḥ kāruṇikasya śobhanaṃ yadarthikāmopanayena durgatiḥ<BR>
BhP_08.20.010/3 kutaḥ punarbrahmavidāṃ bhavādṛśāṃ tato vaṭorasya dadāmi vāñchitam<BR>
BhP_08.20.011/1 yajanti yajñaṃ kratubhiryamādṛtā bhavanta āmnāyavidhānakovidāḥ<BR>
BhP_08.20.011/3 sa eva viṣṇurvarado 'stu vā paro dāsyāmy amuṣmai kṣitimīpsitāṃ mune<BR>
BhP_08.20.012/1 yadyapy asāvadharmeṇa māṃ badhnīyādanāgasam<BR>
BhP_08.20.012/3 tathāpy enaṃ na hiṃsiṣye bhītaṃ brahmatanuṃ ripum<BR>
BhP_08.20.013/1 eṣa vā uttamaśloko na jihāsati yadyaśaḥ<BR>
BhP_08.20.013/3 hatvā maināṃ haredyuddhe śayīta nihato mayā<BR>
BhP_08.20.014/0 śrīśuka uvāca<BR>
BhP_08.20.014/1 evamaśraddhitaṃ śiṣyamanādeśakaraṃ guruḥ<BR>
BhP_08.20.014/3 śaśāpa daivaprahitaḥ satyasandhaṃ manasvinam<BR>
BhP_08.20.015/1 dṛḍhaṃ paṇḍitamāny ajñaḥ stabdho 'sy asmadupekṣayā<BR>
BhP_08.20.015/3 macchāsanātigo yastvamacirādbhraśyase śriyaḥ<BR>
BhP_08.20.016/1 evaṃ śaptaḥ svaguruṇā satyān na calito mahān<BR>
BhP_08.20.016/3 vāmanāya dadāvenāmarcitvodakapūrvakam<BR>
BhP_08.20.017/1 vindhyāvalistadāgatya patnī jālakamālinī<BR>
BhP_08.20.017/3 āninye kalaśaṃ haimamavanejanyapāṃ bhṛtam<BR>
BhP_08.20.018/1 yajamānaḥ svayaṃ tasya śrīmat pādayugaṃ mudā<BR>
BhP_08.20.018/3 avanijyāvahan mūrdhni tadapo viśvapāvanīḥ<BR>
BhP_08.20.019/1 tadāsurendraṃ divi devatāgaṇā gandharvavidyādharasiddhacāraṇāḥ<BR>
BhP_08.20.019/3 tat karma sarve 'pi gṛṇanta ārjavaṃ prasūnavarṣairvavṛṣurmudānvitāḥ<BR>
BhP_08.20.020/1 nedurmuhurdundubhayaḥ sahasraśo gandharvakimpūruṣakinnarā jaguḥ<BR>
BhP_08.20.020/3 manasvinānena kṛtaṃ suduṣkaraṃ vidvān adādyadripave jagattrayam<BR>
BhP_08.20.021/1 tadvāmanaṃ rūpamavardhatādbhutaṃ hareranantasya guṇatrayātmakam<BR>
BhP_08.20.021/3 bhūḥ khaṃ diśo dyaurvivarāḥ payodhayas tiryaṅnṛdevā ṛṣayo yadāsata<BR>
BhP_08.20.022/1 kāye balistasya mahāvibhūteḥ sahartvigācāryasadasya etat<BR>
BhP_08.20.022/3 dadarśa viśvaṃ triguṇaṃ guṇātmake bhūtendriyārthāśayajīvayuktam<BR>
BhP_08.20.023/1 rasāmacaṣṭāṅghritale 'tha pādayor mahīṃ mahīdhrān puruṣasya jaṅghayoḥ<BR>
BhP_08.20.023/3 patattriṇo jānuni viśvamūrter ūrvorgaṇaṃ mārutamindrasenaḥ<BR>
BhP_08.20.024/1 sandhyāṃ vibhorvāsasi guhya aikṣat prajāpatīn jaghane ātmamukhyān<BR>
BhP_08.20.024/3 nābhyāṃ nabhaḥ kukṣiṣu saptasindhūn urukramasyorasi carkṣamālām<BR>
BhP_08.20.025/1 hṛdy aṅga dharmaṃ stanayormurārer ṛtaṃ ca satyaṃ ca manasy athendum<BR>
BhP_08.20.025/3 śriyaṃ ca vakṣasy aravindahastāṃ kaṇṭhe ca sāmāni samastarephān<BR>
BhP_08.20.026/1 indrapradhānān amarān bhujeṣu tatkarṇayoḥ kakubho dyauśca mūrdhni<BR>
BhP_08.20.026/3 keśeṣu meghān chvasanaṃ nāsikāyām akṣṇośca sūryaṃ vadane ca vahnim<BR>
BhP_08.20.027/1 vāṇyāṃ ca chandāṃsi rase jaleśaṃ bhruvorniṣedhaṃ ca vidhiṃ ca pakṣmasu<BR>
BhP_08.20.027/3 ahaśca rātriṃ ca parasya puṃso manyuṃ lalāṭe 'dhara eva lobham<BR>
BhP_08.20.028/1 sparśe ca kāmaṃ nṛpa retasāmbhaḥ pṛṣṭhe tvadharmaṃ kramaṇeṣu yajñam<BR>
BhP_08.20.028/3 chāyāsu mṛtyuṃ hasite ca māyāṃ tanūruheṣvoṣadhijātayaśca<BR>
BhP_08.20.029/1 nadīśca nāḍīṣu śilā nakheṣu buddhāvajaṃ devagaṇān ṛṣīṃśca<BR>
BhP_08.20.029/3 prāṇeṣu gātre sthirajaṅgamāni sarvāṇi bhūtāni dadarśa vīraḥ<BR>
BhP_08.20.030/1 sarvātmanīdaṃ bhuvanaṃ nirīkṣya sarve 'surāḥ kaśmalamāpuraṅga<BR>
BhP_08.20.030/3 sudarśanaṃ cakramasahyatejo dhanuśca śārṅgaṃ stanayitnughoṣam<BR>
BhP_08.20.031/1 parjanyaghoṣo jalajaḥ pāñcajanyaḥ kaumodakī viṣṇugadā tarasvinī<BR>
BhP_08.20.031/3 vidyādharo 'siḥ śatacandrayuktas tūṇottamāvakṣayasāyakau ca<BR>
BhP_08.20.032/1 sunandamukhyā upatasthurīśaṃ pārṣadamukhyāḥ sahalokapālāḥ<BR>
BhP_08.20.032/3 sphuratkirīṭāṅgadamīnakuṇḍalaḥ śrīvatsaratnottamamekhalāmbaraiḥ<BR>
BhP_08.20.033/1 madhuvratasragvanamālayāvṛto rarāja rājan bhagavān urukramaḥ<BR>
BhP_08.20.033/3 kṣitiṃ padaikena balervicakrame nabhaḥ śarīreṇa diśaśca bāhubhiḥ<BR>
BhP_08.20.034/1 padaṃ dvitīyaṃ kramatastriviṣṭapaṃ na vai tṛtīyāya tadīyamaṇvapi<BR>
BhP_08.20.034/3 urukramasyāṅghrirupary upary atho maharjanābhyāṃ tapasaḥ paraṃ gataḥ<BR>
BhP_08.21.001/0 śrīśuka uvāca<BR>
BhP_08.21.001/1 satyaṃ samīkṣyābjabhavo nakhendubhir hatasvadhāmadyutirāvṛto 'bhyagāt<BR>
BhP_08.21.001/3 marīcimiśrā ṛṣayo bṛhadvratāḥ sanandanādyā naradeva yoginaḥ<BR>
BhP_08.21.002/1 vedopavedā niyamā yamānvitās tarketihāsāṅgapurāṇasaṃhitāḥ<BR>
BhP_08.21.002/3 ye cāpare yogasamīradīpita jñānāgninā randhitakarmakalmaṣāḥ<BR>
BhP_08.21.002/5 vavandire yatsmaraṇānubhāvataḥ svāyambhuvaṃ dhāma gatā akarmakam<BR>
BhP_08.21.003/1 athāṅghraye pronnamitāya viṣṇor upāharat padmabhavo 'rhaṇodakam<BR>
BhP_08.21.003/3 samarcya bhaktyābhyagṛṇāc chuciśravā yannābhipaṅkeruhasambhavaḥ svayam<BR>
BhP_08.21.004/1 dhātuḥ kamaṇḍalujalaṃ tadurukramasya pādāvanejanapavitratayā narendra<BR>
BhP_08.21.004/3 svardhuny abhūn nabhasi sā patatī nimārṣṭi lokatrayaṃ bhagavato viśadeva kīrtiḥ<BR>
BhP_08.21.005/1 brahmādayo lokanāthāḥ svanāthāya samādṛtāḥ<BR>
BhP_08.21.005/3 sānugā balimājahruḥ saṅkṣiptātmavibhūtaye<BR>
BhP_08.21.006/1 toyaiḥ samarhaṇaiḥ sragbhirdivyagandhānulepanaiḥ<BR>
BhP_08.21.006/3 dhūpairdīpaiḥ surabhibhirlājākṣataphalāṅkuraiḥ<BR>
BhP_08.21.007/1 stavanairjayaśabdaiśca tadvīryamahimāṅkitaiḥ<BR>
BhP_08.21.007/3 nṛtyavāditragītaiśca śaṅkhadundubhiniḥsvanaiḥ<BR>
BhP_08.21.008/1 jāmbavān ṛkṣarājastu bherīśabdairmanojavaḥ<BR>
BhP_08.21.008/3 vijayaṃ dikṣu sarvāsu mahotsavamaghoṣayat<BR>
BhP_08.21.009/1 mahīṃ sarvāṃ hṛtāṃ dṛṣṭvā tripadavyājayācñayā<BR>
BhP_08.21.009/3 ūcuḥ svabharturasurā dīkṣitasyātyamarṣitāḥ<BR>
BhP_08.21.010/1 na vāyaṃ brahmabandhurviṣṇurmāyāvināṃ varaḥ<BR>
BhP_08.21.010/3 dvijarūpapraticchanno devakāryaṃ cikīrṣati<BR>
BhP_08.21.011/1 anena yācamānena śatruṇā vaṭurūpiṇā<BR>
BhP_08.21.011/3 sarvasvaṃ no hṛtaṃ bharturnyastadaṇḍasya barhiṣi<BR>
BhP_08.21.012/1 satyavratasya satataṃ dīkṣitasya viśeṣataḥ<BR>
BhP_08.21.012/3 nānṛtaṃ bhāṣituṃ śakyaṃ brahmaṇyasya dayāvataḥ<BR>
BhP_08.21.013/1 tasmādasya vadho dharmo bhartuḥ śuśrūṣaṇaṃ ca naḥ<BR>
BhP_08.21.013/3 ity āyudhāni jagṛhurbaleranucarāsurāḥ<BR>
BhP_08.21.014/1 te sarve vāmanaṃ hantuṃ śūlapaṭṭiśapāṇayaḥ<BR>
BhP_08.21.014/3 anicchanto bale rājan prādravan jātamanyavaḥ<BR>
BhP_08.21.015/1 tān abhidravato dṛṣṭvā ditijānīkapān nṛpa<BR>
BhP_08.21.015/3 prahasyānucarā viṣṇoḥ pratyaṣedhannudāyudhāḥ<BR>
BhP_08.21.016/1 nandaḥ sunando 'tha jayo vijayaḥ prabalo balaḥ<BR>
BhP_08.21.016/3 kumudaḥ kumudākṣaśca viṣvaksenaḥ patattrirāṭ<BR>
BhP_08.21.017/1 jayantaḥ śrutadevaśca puṣpadanto 'tha sātvataḥ<BR>
BhP_08.21.017/3 sarve nāgāyutaprāṇāścamūṃ te jaghnurāsurīm<BR>
BhP_08.21.018/1 hanyamānān svakān dṛṣṭvā puruṣānucarairbaliḥ<BR>
BhP_08.21.018/3 vārayāmāsa saṃrabdhān kāvyaśāpamanusmaran<BR>
BhP_08.21.019/1 he vipracitte he rāho he neme śrūyatāṃ vacaḥ<BR>
BhP_08.21.019/3 mā yudhyata nivartadhvaṃ na naḥ kālo 'yamarthakṛt<BR>
BhP_08.21.020/1 yaḥ prabhuḥ sarvabhūtānāṃ sukhaduḥkhopapattaye<BR>
BhP_08.21.020/3 taṃ nātivartituṃ daityāḥ pauruṣairīśvaraḥ pumān<BR>
BhP_08.21.021/1 yo no bhavāya prāg āsīdabhavāya divaukasām<BR>
BhP_08.21.021/3 sa eva bhagavān adya vartate tadviparyayam<BR>
BhP_08.21.022/1 balena sacivairbuddhyā durgairmantrauṣadhādibhiḥ<BR>
BhP_08.21.022/3 sāmādibhirupāyaiśca kālaṃ nātyeti vai janaḥ<BR>
BhP_08.21.023/1 bhavadbhirnirjitā hy ete bahuśo 'nucarā hareḥ<BR>
BhP_08.21.023/3 daivenarddhaista evādya yudhi jitvā nadanti naḥ<BR>
BhP_08.21.024/1 etān vayaṃ vijeṣyāmo yadi daivaṃ prasīdati<BR>
BhP_08.21.024/3 tasmāt kālaṃ pratīkṣadhvaṃ yo no 'rthatvāya kalpate<BR>
BhP_08.21.025/0 śrīśuka uvāca<BR>
BhP_08.21.025/1 patyurnigaditaṃ śrutvā daityadānavayūthapāḥ<BR>
BhP_08.21.025/3 rasāṃ nirviviśū rājan viṣṇupārṣada tāḍitāḥ<BR>
BhP_08.21.026/1 atha tārkṣyasuto jñātvā virāṭ prabhucikīrṣitam<BR>
BhP_08.21.026/3 babandha vāruṇaiḥ pāśairbaliṃ sūtye 'hani kratau<BR>
BhP_08.21.027/1 hāhākāro mahān āsīdrodasyoḥ sarvato diśam<BR>
BhP_08.21.027/3 nigṛhyamāṇe 'surapatau viṣṇunā prabhaviṣṇunā<BR>
BhP_08.21.028/1 taṃ baddhaṃ vāruṇaiḥ pāśairbhagavān āha vāmanaḥ<BR>
BhP_08.21.028/3 naṣṭaśriyaṃ sthiraprajñamudārayaśasaṃ nṛpa<BR>
BhP_08.21.029/1 padāni trīṇi dattāni bhūmermahyaṃ tvayāsura<BR>
BhP_08.21.029/3 dvābhyāṃ krāntā mahī sarvā tṛtīyamupakalpaya<BR>
BhP_08.21.030/1 yāvat tapaty asau gobhiryāvadinduḥ sahoḍubhiḥ<BR>
BhP_08.21.030/3 yāvadvarṣati parjanyastāvatī bhūriyaṃ tava<BR>
BhP_08.21.031/1 padaikena mayākrānto bhūrlokaḥ khaṃ diśastanoḥ<BR>
BhP_08.21.031/3 svarlokaste dvitīyena paśyataste svamātmanā<BR>
BhP_08.21.032/1 pratiśrutamadātuste niraye vāsa iṣyate<BR>
BhP_08.21.032/3 viśa tvaṃ nirayaṃ tasmādguruṇā cānumoditaḥ<BR>
BhP_08.21.033/1 vṛthā manorathastasya dūraḥ svargaḥ pataty adhaḥ<BR>
BhP_08.21.033/3 pratiśrutasyādānena yo 'rthinaṃ vipralambhate<BR>
BhP_08.21.034/1 vipralabdho dadāmīti tvayāhaṃ cāḍhyamāninā<BR>
BhP_08.21.034/3 tadvyalīkaphalaṃ bhuṅkṣva nirayaṃ katicit samāḥ<BR>
BhP_08.22.001/0 śrīśuka uvāca<BR>
BhP_08.22.001/1 evaṃ viprakṛto rājan balirbhagavatāsuraḥ<BR>
BhP_08.22.001/3 bhidyamāno 'py abhinnātmā pratyāhāviklavaṃ vacaḥ<BR>
BhP_08.22.002/0 śrībaliruvāca<BR>
BhP_08.22.002/1 yady uttamaśloka bhavān mameritaṃ vaco vyalīkaṃ suravarya manyate<BR>
BhP_08.22.002/3 karomy ṛtaṃ tan na bhavet pralambhanaṃ padaṃ tṛtīyaṃ kuru śīrṣṇi me nijam<BR>
BhP_08.22.003/1 bibhemi nāhaṃ nirayāt padacyuto na pāśabandhādvyasanādduratyayāt<BR>
BhP_08.22.003/3 naivārthakṛcchrādbhavato vinigrahād asādhuvādādbhṛśamudvije yathā<BR>
BhP_08.22.004/1 puṃsāṃ ślāghyatamaṃ manye daṇḍamarhattamārpitam<BR>
BhP_08.22.004/3 yaṃ na mātā pitā bhrātā suhṛdaścādiśanti hi<BR>
BhP_08.22.005/1 tvaṃ nūnamasurāṇāṃ naḥ parokṣaḥ paramo guruḥ<BR>
BhP_08.22.005/3 yo no 'nekamadāndhānāṃ vibhraṃśaṃ cakṣurādiśat<BR>
BhP_08.22.006/1 yasmin vairānubandhena vyūḍhena vibudhetarāḥ<BR>
BhP_08.22.006/3 bahavo lebhire siddhiṃ yāmu haikāntayoginaḥ<BR>
BhP_08.22.007/1 tenāhaṃ nigṛhīto 'smi bhavatā bhūrikarmaṇā<BR>
BhP_08.22.007/3 baddhaśca vāruṇaiḥ pāśairnātivrīḍe na ca vyathe<BR>
BhP_08.22.008/1 pitāmaho me bhavadīyasammataḥ prahrāda āviṣkṛtasādhuvādaḥ<BR>
BhP_08.22.008/3 bhavadvipakṣeṇa vicitravaiśasaṃ samprāpitastvaṃ paramaḥ svapitrā<BR>
BhP_08.22.009/1 kimātmanānena jahāti yo 'ntataḥ kiṃ rikthahāraiḥ svajanākhyadasyubhiḥ<BR>
BhP_08.22.009/3 kiṃ jāyayā saṃsṛtihetubhūtayā martyasya gehaiḥ kimihāyuṣo vyayaḥ<BR>
BhP_08.22.010/1 itthaṃ sa niścitya pitāmaho mahān agādhabodho bhavataḥ pādapadmam<BR>
BhP_08.22.010/3 dhruvaṃ prapede hy akutobhayaṃ janād bhītaḥ svapakṣakṣapaṇasya sattama<BR>
BhP_08.22.011/1 athāhamapy ātmaripostavāntikaṃ daivena nītaḥ prasabhaṃ tyājitaśrīḥ<BR>
BhP_08.22.011/3 idaṃ kṛtāntāntikavarti jīvitaṃ yayādhruvaṃ stabdhamatirna budhyate<BR>
BhP_08.22.012/0 śrīśuka uvāca<BR>
BhP_08.22.012/1 tasyetthaṃ bhāṣamāṇasya prahrādo bhagavatpriyaḥ<BR>
BhP_08.22.012/3 ājagāma kuruśreṣṭha rākāpatirivotthitaḥ<BR>
BhP_08.22.013/1 tamindrasenaḥ svapitāmahaṃ śriyā virājamānaṃ nalināyatekṣaṇam<BR>
BhP_08.22.013/3 prāṃśuṃ piśaṅgāmbaramañjanatviṣaṃ pralambabāhuṃ śubhagarṣabhamaikṣata<BR>
BhP_08.22.014/1 tasmai balirvāruṇapāśayantritaḥ samarhaṇaṃ nopajahāra pūrvavat<BR>
BhP_08.22.014/3 nanāma mūrdhnāśruvilolalocanaḥ savrīḍanīcīnamukho babhūva ha<BR>
BhP_08.22.015/1 sa tatra hāsīnamudīkṣya satpatiṃ hariṃ sunandādyanugairupāsitam<BR>
BhP_08.22.015/3 upetya bhūmau śirasā mahāmanā nanāma mūrdhnā pulakāśruviklavaḥ<BR>
BhP_08.22.016/0 śrīprahrāda uvāca<BR>
BhP_08.22.016/1 tvayaiva dattaṃ padamaindramūrjitaṃ hṛtaṃ tadevādya tathaiva śobhanam<BR>
BhP_08.22.016/3 manye mahān asya kṛto hy anugraho vibhraṃśito yac chriya ātmamohanāt<BR>
BhP_08.22.017/1 yayā hi vidvān api muhyate yatas tat ko vicaṣṭe gatimātmano yathā<BR>
BhP_08.22.017/3 tasmai namaste jagadīśvarāya vai nārāyaṇāyākhilalokasākṣiṇe<BR>
BhP_08.22.018/0 śrīśuka uvāca<BR>
BhP_08.22.018/1 tasyānuśṛṇvato rājan prahrādasya kṛtāñjaleḥ<BR>
BhP_08.22.018/3 hiraṇyagarbho bhagavān uvāca madhusūdanam<BR>
BhP_08.22.019/1 baddhaṃ vīkṣya patiṃ sādhvī tatpatnī bhayavihvalā<BR>
BhP_08.22.019/3 prāñjaliḥ praṇatopendraṃ babhāṣe 'vāṅmukhī nṛpa<BR>
BhP_08.22.020/0 śrīvindhyāvaliruvāca<BR>
BhP_08.22.020/1 krīḍārthamātmana idaṃ trijagat kṛtaṃ te svāmyaṃ tu tatra kudhiyo 'para īśa kuryuḥ<BR>
BhP_08.22.020/3 kartuḥ prabhostava kimasyata āvahanti tyaktahriyastvadavaropitakartṛvādāḥ<BR>
BhP_08.22.021/0 śrībrahmovāca<BR>
BhP_08.22.021/1 bhūtabhāvana bhūteśa devadeva jaganmaya<BR>
BhP_08.22.021/3 muñcainaṃ hṛtasarvasvaṃ nāyamarhati nigraham<BR>
BhP_08.22.022/1 kṛtsnā te 'nena dattā bhūrlokāḥ karmārjitāśca ye<BR>
BhP_08.22.022/3 niveditaṃ ca sarvasvamātmāviklavayā dhiyā<BR>
BhP_08.22.023/1 yatpādayoraśaṭhadhīḥ salilaṃ pradāya<BR>
BhP_08.22.023/2 dūrvāṅkurairapi vidhāya satīṃ saparyām<BR>
BhP_08.22.023/3 apy uttamāṃ gatimasau bhajate trilokīṃ<BR>
BhP_08.22.023/4 dāśvān aviklavamanāḥ kathamārtimṛcchet<BR>
BhP_08.22.024/0 śrībhagavān uvāca<BR>
BhP_08.22.024/1 brahman yamanugṛhṇāmi tadviśo vidhunomy aham<BR>
BhP_08.22.024/3 yanmadaḥ puruṣaḥ stabdho lokaṃ māṃ cāvamanyate<BR>
BhP_08.22.025/1 yadā kadācij jīvātmā saṃsaran nijakarmabhiḥ<BR>
BhP_08.22.025/3 nānāyoniṣvanīśo 'yaṃ pauruṣīṃ gatimāvrajet<BR>
BhP_08.22.026/1 janmakarmavayorūpa vidyaiśvaryadhanādibhiḥ<BR>
BhP_08.22.026/3 yady asya na bhavet stambhastatrāyaṃ madanugrahaḥ<BR>
BhP_08.22.027/1 mānastambhanimittānāṃ janmādīnāṃ samantataḥ<BR>
BhP_08.22.027/3 sarvaśreyaḥpratīpānāṃ hanta muhyen na matparaḥ<BR>
BhP_08.22.028/1 eṣa dānavadaityānāmagranīḥ kīrtivardhanaḥ<BR>
BhP_08.22.028/3 ajaiṣīdajayāṃ māyāṃ sīdannapi na muhyati<BR>
BhP_08.22.029/1 kṣīṇarikthaścyutaḥ sthānāt kṣipto baddhaśca śatrubhiḥ<BR>
BhP_08.22.029/3 jñātibhiśca parityakto yātanāmanuyāpitaḥ<BR>
BhP_08.22.030/1 guruṇā bhartsitaḥ śapto jahau satyaṃ na suvrataḥ<BR>
BhP_08.22.030/3 chalairukto mayā dharmo nāyaṃ tyajati satyavāk<BR>
BhP_08.22.031/1 eṣa me prāpitaḥ sthānaṃ duṣprāpamamarairapi<BR>
BhP_08.22.031/3 sāvarṇerantarasyāyaṃ bhavitendro madāśrayaḥ<BR>
BhP_08.22.032/1 tāvat sutalamadhyāstāṃ viśvakarmavinirmitam<BR>
BhP_08.22.032/3 yadādhayo vyādhayaśca klamastandrā parābhavaḥ<BR>
BhP_08.22.032/5 nopasargā nivasatāṃ sambhavanti mamekṣayā<BR>
BhP_08.22.033/1 indrasena mahārāja yāhi bho bhadramastu te<BR>
BhP_08.22.033/3 sutalaṃ svargibhiḥ prārthyaṃ jñātibhiḥ parivāritaḥ<BR>
BhP_08.22.034/1 na tvāmabhibhaviṣyanti lokeśāḥ kimutāpare<BR>
BhP_08.22.034/3 tvacchāsanātigān daityāṃścakraṃ me sūdayiṣyati<BR>
BhP_08.22.035/1 rakṣiṣye sarvato 'haṃ tvāṃ sānugaṃ saparicchadam<BR>
BhP_08.22.035/3 sadā sannihitaṃ vīra tatra māṃ drakṣyate bhavān<BR>
BhP_08.22.036/1 tatra dānavadaityānāṃ saṅgāt te bhāva āsuraḥ<BR>
BhP_08.22.036/3 dṛṣṭvā madanubhāvaṃ vai sadyaḥ kuṇṭho vinaṅkṣyati<BR>
BhP_08.23.001/0 śrīśuka uvāca<BR>
BhP_08.23.001/1 ity uktavantaṃ puruṣaṃ purātanaṃ mahānubhāvo 'khilasādhusammataḥ<BR>
BhP_08.23.001/3 baddhāñjalirbāṣpakalākulekṣaṇo bhaktyutkalo gadgadayā girābravīt<BR>
BhP_08.23.002/0 śrībaliruvāca<BR>
BhP_08.23.002/1 aho praṇāmāya kṛtaḥ samudyamaḥ prapannabhaktārthavidhau samāhitaḥ<BR>
BhP_08.23.002/3 yal lokapālaistvadanugraho 'marair alabdhapūrvo 'pasade 'sure 'rpitaḥ<BR>
BhP_08.23.003/0 śrīśuka uvāca<BR>
BhP_08.23.003/1 ity uktvā harimānatya brahmāṇaṃ sabhavaṃ tataḥ<BR>
BhP_08.23.003/3 viveśa sutalaṃ prīto balirmuktaḥ sahāsuraiḥ<BR>
BhP_08.23.004/1 evamindrāya bhagavān pratyānīya triviṣṭapam<BR>
BhP_08.23.004/3 pūrayitvāditeḥ kāmamaśāsat sakalaṃ jagat<BR>
BhP_08.23.005/1 labdhaprasādaṃ nirmuktaṃ pautraṃ vaṃśadharaṃ balim<BR>
BhP_08.23.005/3 niśāmya bhaktipravaṇaḥ prahrāda idamabravīt<BR>
BhP_08.23.006/0 śrīprahrāda uvāca<BR>
BhP_08.23.006/1 nemaṃ viriñco labhate prasādaṃ na śrīrna śarvaḥ kimutāpare 'nye<BR>
BhP_08.23.006/3 yan no 'surāṇāmasi durgapālo viśvābhivandyairabhivanditāṅghriḥ<BR>
BhP_08.23.007/1 yatpādapadmamakarandaniṣevaṇena<BR>
BhP_08.23.007/2 brahmādayaḥ śaraṇadāśnuvate vibhūtīḥ<BR>
BhP_08.23.007/3 kasmādvayaṃ kusṛtayaḥ khalayonayaste<BR>
BhP_08.23.007/4 dākṣiṇyadṛṣṭipadavīṃ bhavataḥ praṇītāḥ<BR>
BhP_08.23.008/1 citraṃ tavehitamaho 'mitayogamāyā<BR>
BhP_08.23.008/2 līlāvisṛṣṭabhuvanasya viśāradasya<BR>
BhP_08.23.008/3 sarvātmanaḥ samadṛśo 'viṣamaḥ svabhāvo<BR>
BhP_08.23.008/4 bhaktapriyo yadasi kalpatarusvabhāvaḥ<BR>
BhP_08.23.009/0 śrībhagavān uvāca<BR>
BhP_08.23.009/1 vatsa prahrāda bhadraṃ te prayāhi sutalālayam<BR>
BhP_08.23.009/3 modamānaḥ svapautreṇa jñātīnāṃ sukhamāvaha<BR>
BhP_08.23.010/1 nityaṃ draṣṭāsi māṃ tatra gadāpāṇimavasthitam<BR>
BhP_08.23.010/3 maddarśanamahāhlāda dhvastakarmanibandhanaḥ<BR>
BhP_08.23.011/0 śrīśuka uvāca<BR>
BhP_08.23.011/1 ājñāṃ bhagavato rājan prahrādo balinā saha<BR>
BhP_08.23.011/3 bāḍhamity amalaprajño mūrdhny ādhāya kṛtāñjaliḥ<BR>
BhP_08.23.012/1 parikramyādipuruṣaṃ sarvāsuracamūpatiḥ<BR>
BhP_08.23.012/3 praṇatastadanujñātaḥ praviveśa mahābilam<BR>
BhP_08.23.013/1 athāhośanasaṃ rājan harirnārāyaṇo 'ntike<BR>
BhP_08.23.013/3 āsīnamṛtvijāṃ madhye sadasi brahmavādinām<BR>
BhP_08.23.014/1 brahman santanu śiṣyasya karmacchidraṃ vitanvataḥ<BR>
BhP_08.23.014/3 yat tat karmasu vaiṣamyaṃ brahmadṛṣṭaṃ samaṃ bhavet<BR>
BhP_08.23.015/0 śrīśukra uvāca<BR>
BhP_08.23.015/1 kutastatkarmavaiṣamyaṃ yasya karmeśvaro bhavān<BR>
BhP_08.23.015/3 yajñeśo yajñapuruṣaḥ sarvabhāvena pūjitaḥ<BR>
BhP_08.23.016/1 mantratastantrataśchidraṃ deśakālārhavastutaḥ<BR>
BhP_08.23.016/3 sarvaṃ karoti niśchidramanusaṅkīrtanaṃ tava<BR>
BhP_08.23.017/1 tathāpi vadato bhūman kariṣyāmy anuśāsanam<BR>
BhP_08.23.017/3 etac chreyaḥ paraṃ puṃsāṃ yat tavājñānupālanam<BR>
BhP_08.23.018/0 śrīśuka uvāca<BR>
BhP_08.23.018/1 pratinandya harerājñāmuśanā bhagavān iti<BR>
BhP_08.23.018/3 yajñacchidraṃ samādhatta balerviprarṣibhiḥ saha<BR>
BhP_08.23.019/1 evaṃ balermahīṃ rājan bhikṣitvā vāmano hariḥ<BR>
BhP_08.23.019/3 dadau bhrātre mahendrāya tridivaṃ yat parairhṛtam<BR>
BhP_08.23.020/1 prajāpatipatirbrahmā devarṣipitṛbhūmipaiḥ<BR>
BhP_08.23.020/3 dakṣabhṛgvaṅgiromukhyaiḥ kumāreṇa bhavena ca<BR>
BhP_08.23.021/1 kaśyapasyāditeḥ prītyai sarvabhūtabhavāya ca<BR>
BhP_08.23.021/3 lokānāṃ lokapālānāmakarodvāmanaṃ patim<BR>
BhP_08.23.022/1 vedānāṃ sarvadevānāṃ dharmasya yaśasaḥ śriyaḥ<BR>
BhP_08.23.022/3 maṅgalānāṃ vratānāṃ ca kalpaṃ svargāpavargayoḥ<BR>
BhP_08.23.023/1 upendraṃ kalpayāṃ cakre patiṃ sarvavibhūtaye<BR>
BhP_08.23.023/3 tadā sarvāṇi bhūtāni bhṛśaṃ mumudire nṛpa<BR>
BhP_08.23.024/1 tatastvindraḥ puraskṛtya devayānena vāmanam<BR>
BhP_08.23.024/3 lokapālairdivaṃ ninye brahmaṇā cānumoditaḥ<BR>
BhP_08.23.025/1 prāpya tribhuvanaṃ cendra upendrabhujapālitaḥ<BR>
BhP_08.23.025/3 śriyā paramayā juṣṭo mumude gatasādhvasaḥ<BR>
BhP_08.23.026/1 brahmā śarvaḥ kumāraśca bhṛgvādyā munayo nṛpa<BR>
BhP_08.23.026/3 pitaraḥ sarvabhūtāni siddhā vaimānikāśca ye<BR>
BhP_08.23.027/1 sumahat karma tadviṣṇorgāyantaḥ paramadbhutam<BR>
BhP_08.23.027/3 dhiṣṇyāni svāni te jagmuraditiṃ ca śaśaṃsire<BR>
BhP_08.23.028/1 sarvametan mayākhyātaṃ bhavataḥ kulanandana<BR>
BhP_08.23.028/3 urukramasya caritaṃ śrotṝṇāmaghamocanam<BR>
BhP_08.23.029/1 pāraṃ mahimna uruvikramato gṛṇāno<BR>
BhP_08.23.029/2 yaḥ pārthivāni vimame sa rajāṃsi martyaḥ<BR>
BhP_08.23.029/3 kiṃ jāyamāna uta jāta upaiti martya<BR>
BhP_08.23.029/4 ity āha mantradṛg ṛṣiḥ puruṣasya yasya<BR>
BhP_08.23.030/1 ya idaṃ devadevasya hareradbhutakarmaṇaḥ<BR>
BhP_08.23.030/3 avatārānucaritaṃ śṛṇvan yāti parāṃ gatim<BR>
BhP_08.23.031/1 kriyamāṇe karmaṇīdaṃ daive pitrye 'tha mānuṣe<BR>
BhP_08.23.031/3 yatra yatrānukīrtyeta tat teṣāṃ sukṛtaṃ viduḥ<BR>
BhP_08.24.001/0 śrīrājovāca<BR>
BhP_08.24.001/1 bhagavan chrotumicchāmi hareradbhutakarmaṇaḥ<BR>
BhP_08.24.001/3 avatārakathāmādyāṃ māyāmatsyaviḍambanam<BR>
BhP_08.24.002/1 yadarthamadadhādrūpaṃ mātsyaṃ lokajugupsitam<BR>
BhP_08.24.002/3 tamaḥprakṛtidurmarṣaṃ karmagrasta iveśvaraḥ<BR>
BhP_08.24.003/1 etan no bhagavan sarvaṃ yathāvadvaktumarhasi<BR>
BhP_08.24.003/3 uttamaślokacaritaṃ sarvalokasukhāvaham<BR>
BhP_08.24.004/0 śrīsūta uvāca<BR>
BhP_08.24.004/1 ity ukto viṣṇurātena bhagavān bādarāyaṇiḥ<BR>
BhP_08.24.004/3 uvāca caritaṃ viṣṇormatsyarūpeṇa yat kṛtam<BR>
BhP_08.24.005/0 śrīśuka uvāca<BR>
BhP_08.24.005/1 goviprasurasādhūnāṃ chandasāmapi ceśvaraḥ<BR>
BhP_08.24.005/3 rakṣāmicchaṃstanūrdhatte dharmasyārthasya caiva hi<BR>
BhP_08.24.006/1 uccāvaceṣu bhūteṣu caran vāyuriveśvaraḥ<BR>
BhP_08.24.006/3 noccāvacatvaṃ bhajate nirguṇatvāddhiyo guṇaiḥ<BR>
BhP_08.24.007/1 āsīdatītakalpānte brāhmo naimittiko layaḥ<BR>
BhP_08.24.007/3 samudropaplutāstatra lokā bhūrādayo nṛpa<BR>
BhP_08.24.008/1 kālenāgatanidrasya dhātuḥ śiśayiṣorbalī<BR>
BhP_08.24.008/3 mukhato niḥsṛtān vedān hayagrīvo 'ntike 'harat<BR>
BhP_08.24.009/1 jñātvā taddānavendrasya hayagrīvasya ceṣṭitam<BR>
BhP_08.24.009/3 dadhāra śapharīrūpaṃ bhagavān harirīśvaraḥ<BR>
BhP_08.24.010/1 tatra rājaṛṣiḥ kaścin nāmnā satyavrato mahān<BR>
BhP_08.24.010/3 nārāyaṇaparo 'tapat tapaḥ sa salilāśanaḥ<BR>
BhP_08.24.011/1 yo 'sāvasmin mahākalpe tanayaḥ sa vivasvataḥ<BR>
BhP_08.24.011/3 śrāddhadeva iti khyāto manutve hariṇārpitaḥ<BR>
BhP_08.24.012/1 ekadā kṛtamālāyāṃ kurvato jalatarpaṇam<BR>
BhP_08.24.012/3 tasyāñjalyudake kācic chaphary ekābhyapadyata<BR>
BhP_08.24.013/1 satyavrato 'ñjaligatāṃ saha toyena bhārata<BR>
BhP_08.24.013/3 utsasarja nadītoye śapharīṃ draviḍeśvaraḥ<BR>
BhP_08.24.014/1 tamāha sātikaruṇaṃ mahākāruṇikaṃ nṛpam<BR>
BhP_08.24.014/3 yādobhyo jñātighātibhyo dīnāṃ māṃ dīnavatsala<BR>
BhP_08.24.014/5 kathaṃ visṛjase rājan bhītāmasmin sarijjale<BR>
BhP_08.24.015/1 tamātmano 'nugrahārthaṃ prītyā matsyavapurdharam<BR>
BhP_08.24.015/3 ajānan rakṣaṇārthāya śapharyāḥ sa mano dadhe<BR>
BhP_08.24.016/1 tasyā dīnataraṃ vākyamāśrutya sa mahīpatiḥ<BR>
BhP_08.24.016/3 kalaśāpsu nidhāyaināṃ dayālurninya āśramam<BR>
BhP_08.24.017/1 sā tu tatraikarātreṇa vardhamānā kamaṇḍalau<BR>
BhP_08.24.017/3 alabdhvātmāvakāśaṃ vā idamāha mahīpatim<BR>
BhP_08.24.018/1 nāhaṃ kamaṇḍalāvasmin kṛcchraṃ vastumihotsahe<BR>
BhP_08.24.018/3 kalpayaukaḥ suvipulaṃ yatrāhaṃ nivase sukham<BR>
BhP_08.24.019/1 sa enāṃ tata ādāya nyadhādaudañcanodake<BR>
BhP_08.24.019/3 tatra kṣiptā muhūrtena hastatrayamavardhata<BR>
BhP_08.24.020/1 na ma etadalaṃ rājan sukhaṃ vastumudañcanam<BR>
BhP_08.24.020/3 pṛthu dehi padaṃ mahyaṃ yat tvāhaṃ śaraṇaṃ gatā<BR>
BhP_08.24.021/1 tata ādāya sā rājñā kṣiptā rājan sarovare<BR>
BhP_08.24.021/3 tadāvṛtyātmanā so 'yaṃ mahāmīno 'nvavardhata<BR>
BhP_08.24.022/1 naitan me svastaye rājannudakaṃ salilaukasaḥ<BR>
BhP_08.24.022/3 nidhehi rakṣāyogena hrade māmavidāsini<BR>
BhP_08.24.023/1 ity uktaḥ so 'nayan matsyaṃ tatra tatrāvidāsini<BR>
BhP_08.24.023/3 jalāśaye 'sammitaṃ taṃ samudre prākṣipaj jhaṣam<BR>
BhP_08.24.024/1 kṣipyamāṇastamāhedamiha māṃ makarādayaḥ<BR>
BhP_08.24.024/3 adanty atibalā vīra māṃ nehotsraṣṭumarhasi<BR>
BhP_08.24.025/1 evaṃ vimohitastena vadatā valgubhāratīm<BR>
BhP_08.24.025/3 tamāha ko bhavān asmān matsyarūpeṇa mohayan<BR>
BhP_08.24.026/1 naivaṃ vīryo jalacaro dṛṣṭo 'smābhiḥ śruto 'pi vā<BR>
BhP_08.24.026/3 yo bhavān yojanaśatamahnābhivyānaśe saraḥ<BR>
BhP_08.24.027/1 nūnaṃ tvaṃ bhagavān sākṣāddharirnārāyaṇo 'vyayaḥ<BR>
BhP_08.24.027/3 anugrahāya bhūtānāṃ dhatse rūpaṃ jalaukasām<BR>
BhP_08.24.028/1 namaste puruṣaśreṣṭha sthityutpattyapyayeśvara<BR>
BhP_08.24.028/3 bhaktānāṃ naḥ prapannānāṃ mukhyo hy ātmagatirvibho<BR>
BhP_08.24.029/1 sarve līlāvatārāste bhūtānāṃ bhūtihetavaḥ<BR>
BhP_08.24.029/3 jñātumicchāmy ado rūpaṃ yadarthaṃ bhavatā dhṛtam<BR>
BhP_08.24.030/1 na te 'ravindākṣa padopasarpaṇaṃ mṛṣā bhavet sarvasuhṛtpriyātmanaḥ<BR>
BhP_08.24.030/3 yathetareṣāṃ pṛthagātmanāṃ satām adīdṛśo yadvapuradbhutaṃ hi naḥ<BR>
BhP_08.24.031/0 śrīśuka uvāca<BR>
BhP_08.24.031/1 iti bruvāṇaṃ nṛpatiṃ jagatpatiḥ satyavrataṃ matsyavapuryugakṣaye<BR>
BhP_08.24.031/3 vihartukāmaḥ pralayārṇave 'bravīc cikīrṣurekāntajanapriyaḥ priyam<BR>
BhP_08.24.032/0 śrībhagavān uvāca<BR>
BhP_08.24.032/1 saptame hy adyatanādūrdhvamahany etadarindama<BR>
BhP_08.24.032/3 nimaṅkṣyaty apyayāmbhodhau trailokyaṃ bhūrbhuvādikam<BR>
BhP_08.24.033/1 trilokyāṃ līyamānāyāṃ saṃvartāmbhasi vai tadā<BR>
BhP_08.24.033/3 upasthāsyati nauḥ kācidviśālā tvāṃ mayeritā<BR>
BhP_08.24.034/1 tvaṃ tāvadoṣadhīḥ sarvā bījāny uccāvacāni ca<BR>
BhP_08.24.034/3 saptarṣibhiḥ parivṛtaḥ sarvasattvopabṛṃhitaḥ<BR>
BhP_08.24.035/1 āruhya bṛhatīṃ nāvaṃ vicariṣyasy aviklavaḥ<BR>
BhP_08.24.035/3 ekārṇave nirāloke ṛṣīṇāmeva varcasā<BR>
BhP_08.24.036/1 dodhūyamānāṃ tāṃ nāvaṃ samīreṇa balīyasā<BR>
BhP_08.24.036/3 upasthitasya me śṛṅge nibadhnīhi mahāhinā<BR>
BhP_08.24.037/1 ahaṃ tvāmṛṣibhiḥ sārdhaṃ sahanāvamudanvati<BR>
BhP_08.24.037/3 vikarṣan vicariṣyāmi yāvadbrāhmī niśā prabho<BR>
BhP_08.24.038/1 madīyaṃ mahimānaṃ ca paraṃ brahmeti śabditam<BR>
BhP_08.24.038/3 vetsyasy anugṛhītaṃ me sampraśnairvivṛtaṃ hṛdi<BR>
BhP_08.24.039/1 itthamādiśya rājānaṃ harirantaradhīyata<BR>
BhP_08.24.039/3 so 'nvavaikṣata taṃ kālaṃ yaṃ hṛṣīkeśa ādiśat<BR>
BhP_08.24.040/1 āstīrya darbhān prākkūlān rājarṣiḥ prāgudaṅmukhaḥ<BR>
BhP_08.24.040/3 niṣasāda hareḥ pādau cintayan matsyarūpiṇaḥ<BR>
BhP_08.24.041/1 tataḥ samudra udvelaḥ sarvataḥ plāvayan mahīm<BR>
BhP_08.24.041/3 vardhamāno mahāmeghairvarṣadbhiḥ samadṛśyata<BR>
BhP_08.24.042/1 dhyāyan bhagavadādeśaṃ dadṛśe nāvamāgatām<BR>
BhP_08.24.042/3 tāmāruroha viprendrairādāyauṣadhivīrudhaḥ<BR>
BhP_08.24.043/1 tamūcurmunayaḥ prītā rājan dhyāyasva keśavam<BR>
BhP_08.24.043/3 sa vai naḥ saṅkaṭādasmādavitā śaṃ vidhāsyati<BR>
BhP_08.24.044/1 so 'nudhyātastato rājñā prādurāsīn mahārṇave<BR>
BhP_08.24.044/3 ekaśṛṅgadharo matsyo haimo niyutayojanaḥ<BR>
BhP_08.24.045/1 nibadhya nāvaṃ tacchṛṅge yathokto hariṇā purā<BR>
BhP_08.24.045/3 varatreṇāhinā tuṣṭastuṣṭāva madhusūdanam<BR>
BhP_08.24.046/0 śrīrājovāca<BR>
BhP_08.24.046/1 anādyavidyopahatātmasaṃvidas tanmūlasaṃsārapariśramāturāḥ<BR>
BhP_08.24.046/3 yadṛcchayopasṛtā yamāpnuyur vimuktido naḥ paramo gururbhavān<BR>
BhP_08.24.047/1 jano 'budho 'yaṃ nijakarmabandhanaḥ sukhecchayā karma samīhate 'sukham<BR>
BhP_08.24.047/3 yatsevayā tāṃ vidhunoty asanmatiṃ granthiṃ sa bhindyāddhṛdayaṃ sa no guruḥ<BR>
BhP_08.24.048/1 yatsevayāgneriva rudrarodanaṃ pumān vijahyān malamātmanastamaḥ<BR>
BhP_08.24.048/3 bhajeta varṇaṃ nijameṣa so 'vyayo bhūyāt sa īśaḥ paramo gurorguruḥ<BR>
BhP_08.24.049/1 na yatprasādāyutabhāgaleśam anye ca devā guravo janāḥ svayam<BR>
BhP_08.24.049/3 kartuṃ sametāḥ prabhavanti puṃsas tamīśvaraṃ tvāṃ śaraṇaṃ prapadye<BR>
BhP_08.24.050/1 acakṣurandhasya yathāgraṇīḥ kṛtas tathā janasyāviduṣo 'budho guruḥ<BR>
BhP_08.24.050/3 tvamarkadṛk sarvadṛśāṃ samīkṣaṇo vṛto gururnaḥ svagatiṃ bubhutsatām<BR>
BhP_08.24.051/1 jano janasyādiśate 'satīṃ gatiṃ yayā prapadyeta duratyayaṃ tamaḥ<BR>
BhP_08.24.051/3 tvaṃ tvavyayaṃ jñānamamoghamañjasā prapadyate yena jano nijaṃ padam<BR>
BhP_08.24.052/1 tvaṃ sarvalokasya suhṛt priyeśvaro hy ātmā gururjñānamabhīṣṭasiddhiḥ<BR>
BhP_08.24.052/3 tathāpi loko na bhavantamandhadhīr jānāti santaṃ hṛdi baddhakāmaḥ<BR>
BhP_08.24.053/1 taṃ tvāmahaṃ devavaraṃ vareṇyaṃ prapadya īśaṃ pratibodhanāya<BR>
BhP_08.24.053/3 chindhy arthadīpairbhagavan vacobhir granthīn hṛdayyān vivṛṇu svamokaḥ<BR>
BhP_08.24.054/0 śrīśuka uvāca<BR>
BhP_08.24.054/1 ity uktavantaṃ nṛpatiṃ bhagavān ādipūruṣaḥ<BR>
BhP_08.24.054/3 matsyarūpī mahāmbhodhau viharaṃstattvamabravīt<BR>
BhP_08.24.055/1 purāṇasaṃhitāṃ divyāṃ sāṅkhyayogakriyāvatīm<BR>
BhP_08.24.055/3 satyavratasya rājarṣerātmaguhyamaśeṣataḥ<BR>
BhP_08.24.056/1 aśrauṣīdṛṣibhiḥ sākamātmatattvamasaṃśayam<BR>
BhP_08.24.056/3 nāvy āsīno bhagavatā proktaṃ brahma sanātanam<BR>
BhP_08.24.057/1 atītapralayāpāya utthitāya sa vedhase<BR>
BhP_08.24.057/3 hatvāsuraṃ hayagrīvaṃ vedān pratyāharaddhariḥ<BR>
BhP_08.24.058/1 sa tu satyavrato rājā jñānavijñānasaṃyutaḥ<BR>
BhP_08.24.058/3 viṣṇoḥ prasādāt kalpe 'sminnāsīdvaivasvato manuḥ<BR>
BhP_08.24.059/1 satyavratasya rājarṣermāyāmatsyasya śārṅgiṇaḥ<BR>
BhP_08.24.059/3 saṃvādaṃ mahadākhyānaṃ śrutvā mucyeta kilbiṣāt<BR>
BhP_08.24.060/1 avatāraṃ hareryo 'yaṃ kīrtayedanvahaṃ naraḥ<BR>
BhP_08.24.060/3 saṅkalpāstasya sidhyanti sa yāti paramāṃ gatim<BR>
BhP_08.24.061/1 pralayapayasi dhātuḥ suptaśaktermukhebhyaḥ<BR>
BhP_08.24.061/2 śrutigaṇamapanītaṃ pratyupādatta hatvā<BR>
BhP_08.24.061/3 ditijamakathayadyo brahma satyavratānāṃ<BR>
BhP_08.24.061/4 tamahamakhilahetuṃ jihmamīnaṃ nato 'smi<BR>
<BR>
<BR>
<BR>
</body></html>
