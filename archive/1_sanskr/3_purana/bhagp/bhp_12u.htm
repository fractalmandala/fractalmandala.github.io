<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Bhagavata-Purana 12</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>


<BR>
<BR>
<BR>
Bhagavata-Purana 12<BR>
Input by ...
<BR>
<BR>



<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>

<BR>
<BR>
BhP_12.01.001/0 śrī-śuka uvāca<BR>
BhP_12.01.001/1 yo 'ntyaḥ purañjayo nāma bhaviṣyo bārahadrathaḥ<BR>
BhP_12.01.001/3 tasyāmātyas tu śunako hatvā svāminam ātma-jam<BR>
BhP_12.01.002/1 pradyota-saṃjñaṃ rājānaṃ kartā yat-pālakaḥ sutaḥ<BR>
BhP_12.01.002/3 viśākhayūpas tat-putro bhavitā rājakas tataḥ<BR>
BhP_12.01.003/1 nandivardhanas tat-putraḥ pañca pradyotanā ime<BR>
BhP_12.01.003/3 aṣṭa-triṃśottara-śataṃ bhokṣyanti pṛthivīṃ nṛpāḥ<BR>
BhP_12.01.004/1 śiśunāgas tato bhāvyaḥ kākavarṇas tu tat-sutaḥ<BR>
BhP_12.01.004/3 kṣemadharmā tasya sutaḥ kṣetrajñaḥ kṣemadharma-jaḥ<BR>
BhP_12.01.005/1 vidhisāraḥ sutas tasyā- jātaśatrur bhaviṣyati<BR>
BhP_12.01.005/3 darbhakas tat-suto bhāvī darbhakasyājayaḥ smṛtaḥ<BR>
BhP_12.01.006/1 nandivardhana ājeyo mahānandiḥ sutas tataḥ<BR>
BhP_12.01.006/3 śiśunāgā daśaivaite saṣṭy-uttara-śata-trayam<BR>
BhP_12.01.007/1 samā bhokṣyanti pṛthivīṃ kuru-śreṣṭha kalau nṛpāḥ<BR>
BhP_12.01.007/3 mahānandi-suto rājan śūdrā-garbhodbhavo balī<BR>
BhP_12.01.008/1 mahāpadma-patiḥ kaścin nandaḥ kṣatra-vināśa-kṛt<BR>
BhP_12.01.008/3 tato nṛpā bhaviṣyanti śūdra-prāyās tv adhārmikāḥ<BR>
BhP_12.01.009/1 sa eka-cchatrāṃ pṛthivīm anullaṅghita-śāsanaḥ<BR>
BhP_12.01.009/3 śāsiṣyati mahāpadmo dvitīya iva bhārgavaḥ<BR>
BhP_12.01.010/1 tasya cāṣṭau bhaviṣyanti sumālya-pramukhāḥ sutāḥ<BR>
BhP_12.01.010/3 ya imāṃ bhokṣyanti mahīṃ rājānaś ca śataṃ samāḥ<BR>
BhP_12.01.011/1 nava nandān dvijaḥ kaścit prapannān uddhariṣyati<BR>
BhP_12.01.011/3 teṣāṃ abhāve jagatīṃ mauryā bhokṣyanti vai kalau<BR>
BhP_12.01.012/1 sa eva candraguptaṃ vai dvijo rājye 'bhiṣekṣyati<BR>
BhP_12.01.012/3 tat-suto vārisāras tu tataś cāśokavardhanaḥ<BR>
BhP_12.01.013/1 suyaśā bhavitā tasya saṅgataḥ suyaśaḥ-sutaḥ<BR>
BhP_12.01.013/3 śāliśūkas tatas tasya somaśarmā bhaviṣyati<BR>
BhP_12.01.013/5 śatadhanvā tatas tasya bhavitā tad-bṛhadrathaḥ<BR>
BhP_12.01.014/1 mauryā hy ete daśa nṛpāḥ sapta-triṃśac-chatottaram<BR>
BhP_12.01.014/3 samā bhokṣyanti pṛthivīṃ kalau kuru-kulodvaha<BR>
BhP_12.01.015/1 agnimitras tatas tasmāt sujyeṣṭho bhavitā tataḥ<BR>
BhP_12.01.015/3 vasumitro bhadrakaś ca pulindo bhavitā sutaḥ<BR>
BhP_12.01.016/1 tato ghoṣaḥ sutas tasmād vajramitro bhaviṣyati<BR>
BhP_12.01.016/3 tato bhāgavatas tasmād devabhūtiḥ kurūdvaha<BR>
BhP_12.01.017/1 śuṅgā daśaite bhokṣyanti bhūmiṃ varṣa-śatādhikam<BR>
BhP_12.01.017/3 tataḥ kāṇvān iyaṃ bhūmir yāsyaty alpa-guṇān nṛpa<BR>
BhP_12.01.018/1 śuṅgaṃ hatvā devabhūtiṃ kāṇvo 'mātyas tu kāminam<BR>
BhP_12.01.018/3 svayaṃ kariṣyate rājyaṃ vasudevo mahā-matiḥ<BR>
BhP_12.01.019/1 tasya putras tu bhūmitras tasya nārāyaṇaḥ sutaḥ<BR>
BhP_12.01.019/3 kāṇvāyanā ime bhūmiṃ catvāriṃśac ca pañca ca<BR>
BhP_12.01.019/5 śatāni trīṇi bhokṣyanti varṣāṇāṃ ca kalau yuge<BR>
BhP_12.01.020/1 hatvā kāṇvaṃ suśarmāṇaṃ tad-bhṛtyo vṛṣalo balī<BR>
BhP_12.01.020/3 gāṃ bhokṣyaty andhra-jātīyaḥ kañcit kālam asattamaḥ<BR>
BhP_12.01.021/1 kṛṣṇa-nāmātha tad-bhrātā bhavitā pṛthivī-patiḥ<BR>
BhP_12.01.021/3 śrī-śāntakarṇas tat-putraḥ paurṇamāsas tu tat-sutaḥ<BR>
BhP_12.01.022/1 lambodaras tu tat-putras tasmāc cibilako nṛpaḥ<BR>
BhP_12.01.022/3 meghasvātiś cibilakād aṭamānas tu tasya ca<BR>
BhP_12.01.023/1 aniṣṭakarmā hāleyas talakas tasya cātma-jaḥ<BR>
BhP_12.01.023/3 purīṣabhīrus tat-putras tato rājā sunandanaḥ<BR>
BhP_12.01.024/1 cakoro bahavo yatra śivasvātir arin-damaḥ<BR>
BhP_12.01.024/3 tasyāpi gomatī putraḥ purīmān bhavitā tataḥ<BR>
BhP_12.01.025/1 medaśirāḥ śivaskando yajñaśrīs tat-sutas tataḥ<BR>
BhP_12.01.025/3 vijayas tat-suto bhāvyaś candravijñaḥ sa-lomadhiḥ<BR>
BhP_12.01.026/1 ete triṃśan nṛpatayaś catvāry abda-śatāni ca<BR>
BhP_12.01.027/3 ṣaṭ-pañcāśac ca pṛthivīṃ bhokṣyanti kuru-nandana<BR>
BhP_12.01.027/1 saptābhīrā āvabhṛtyā daśa gardabhino nṛpāḥ<BR>
BhP_12.01.027/3 kaṅkāḥ ṣoḍaśa bhū-pālā bhaviṣyanty ati-lolupāḥ<BR>
BhP_12.01.028/1 tato 'ṣṭau yavanā bhāvyāś caturdaśa turuṣkakāḥ<BR>
BhP_12.01.028/3 bhūyo daśa guruṇḍāś ca maulā ekādaśaiva tu<BR>
BhP_12.01.029/1 ete bhokṣyanti pṛthivīṃ daśa varṣa-śatāni ca<BR>
BhP_12.01.029/3 navādhikāṃ ca navatiṃ maulā ekādaśa kṣitim<BR>
BhP_12.01.030/1 bhokṣyanty abda-śatāny aṅga trīṇi taiḥ saṃsthite tataḥ<BR>
BhP_12.01.030/3 kilakilāyāṃ nṛpatayo bhūtanando 'tha vaṅgiriḥ<BR>
BhP_12.01.031/1 śiśunandiś ca tad-bhrātā yaśonandiḥ pravīrakaḥ<BR>
BhP_12.01.031/3 ity ete vai varṣa-śataṃ bhaviṣyanty adhikāni ṣaṭ<BR>
BhP_12.01.032/1 teṣāṃ trayodaśa sutā bhavitāraś ca bāhlikāḥ<BR>
BhP_12.01.032/3 puṣpamitro 'tha rājanyo durmitro 'sya tathaiva ca<BR>
BhP_12.01.033/1 eka-kālā ime bhū-pāḥ saptāndhrāḥ sapta kauśalāḥ<BR>
BhP_12.01.033/3 vidūra-patayo bhāvyā niṣadhās tata eva hi<BR>
BhP_12.01.034/1 māgadhānāṃ tu bhavitā viśvasphūrjiḥ purañjayaḥ<BR>
BhP_12.01.034/3 kariṣyaty aparo varṇān pulinda-yadu-madrakān<BR>
BhP_12.01.035/1 prajāś cābrahma-bhūyiṣṭhāḥ sthāpayiṣyati durmatiḥ<BR>
BhP_12.01.035/3 vīryavān kṣatram utsādya padmavatyāṃ sa vai puri<BR>
BhP_12.01.035/5 anu-gaṅgam ā-prayāgaṃ guptāṃ bhokṣyati medinīm<BR>
BhP_12.01.036/1 saurāṣṭrāvanty-ābhīrāś ca śūrā arbuda-mālavāḥ<BR>
BhP_12.01.036/3 vrātyā dvijā bhaviṣyanti śūdra-prāyā janādhipāḥ<BR>
BhP_12.01.037/1 sindhos taṭaṃ candrabhāgāṃ kauntīṃ kāśmīra-maṇḍalam<BR>
BhP_12.01.037/3 bhokṣyanti śūdrā vrātyādyā mlecchāś cābrahma-varcasaḥ<BR>
BhP_12.01.038/1 tulya-kālā ime rājan mleccha-prāyāś ca bhū-bhṛtaḥ<BR>
BhP_12.01.038/3 ete 'dharmānṛta-parāḥ phalgu-dās tīvra-manyavaḥ<BR>
BhP_12.01.039/1 strī-bāla-go-dvija-ghnāś ca para-dāra-dhanādṛtāḥ<BR>
BhP_12.01.039/3 uditāsta-mita-prāyā alpa-sattvālpakāyuṣaḥ<BR>
BhP_12.01.040/1 asaṃskṛtāḥ kriyā-hīnā rajasā tamasāvṛtāḥ<BR>
BhP_12.01.040/3 prajās te bhakṣayiṣyanti mlecchā rājanya-rūpiṇaḥ<BR>
BhP_12.01.041/1 tan-nāthās te janapadās tac-chīlācāra-vādinaḥ<BR>
BhP_12.01.041/3 anyonyato rājabhiś ca kṣayaṃ yāsyanti pīḍitāḥ<BR>
BhP_12.02.001/0 śrī-śuka uvāca<BR>
BhP_12.02.001/1 tataś cānu-dinaṃ dharmaḥ satyaṃ śaucaṃ kṣamā dayā<BR>
BhP_12.02.001/3 kālena balinā rājan naṅkṣyaty āyur balaṃ smṛtiḥ<BR>
BhP_12.02.002/1 vittam eva kalau nṝṇāṃ janmācāra-guṇodayaḥ<BR>
BhP_12.02.002/3 dharma-nyāya-vyavasthāyāṃ kāraṇaṃ balam eva hi<BR>
BhP_12.02.003/1 dāmpatye 'bhirucir hetur māyaiva vyāvahārike<BR>
BhP_12.02.003/3 strītve puṃstve ca hi ratir vipratve sūtram eva hi<BR>
BhP_12.02.004/1 liṅgaṃ evāśrama-khyātāv anyonyāpatti-kāraṇam<BR>
BhP_12.02.004/3 avṛttyā nyāya-daurbalyaṃ pāṇḍitye cāpalaṃ vacaḥ<BR>
BhP_12.02.005/1 anāḍhyataivāsādhutve sādhutve dambha eva tu<BR>
BhP_12.02.005/3 svīkāra eva codvāhe snānam eva prasādhanam<BR>
BhP_12.02.006/1 dūre vāry-ayanaṃ tīrthaṃ lāvaṇyaṃ keśa-dhāraṇam<BR>
BhP_12.02.006/3 udaraṃ-bharatā svārthaḥ satyatve dhārṣṭyam eva hi<BR>
BhP_12.02.006/5 dākṣyaṃ kuṭumba-bharaṇaṃ yaśo 'rthe dharma-sevanam<BR>
BhP_12.02.007/1 evaṃ prajābhir duṣṭābhir ākīrṇe kṣiti-maṇḍale<BR>
BhP_12.02.007/3 brahma-viṭ-kṣatra-śūdrāṇāṃ yo balī bhavitā nṛpaḥ<BR>
BhP_12.02.008/1 prajā hi lubdhai rājanyair nirghṛṇair dasyu-dharmabhiḥ<BR>
BhP_12.02.008/3 ācchinna-dāra-draviṇā yāsyanti giri-kānanam<BR>
BhP_12.02.009/1 śāka-mūlāmiṣa-kṣaudra- phala-puṣpāṣṭi-bhojanāḥ<BR>
BhP_12.02.009/3 anāvṛṣṭyā vinaṅkṣyanti durbhikṣa-kara-pīḍitāḥ<BR>
BhP_12.02.010/1 śīta-vātātapa-prāvṛḍ- himair anyonyataḥ prajāḥ<BR>
BhP_12.02.010/3 kṣut-tṛḍbhyāṃ vyādhibhiś caiva santapsyante ca cintayā<BR>
BhP_12.02.011/1 triṃśad viṃśati varṣāṇi<BR>
BhP_12.02.011/2 paramāyuḥ kalau nṛṇām<BR>
BhP_12.02.012/1 kṣīyamāṇeṣu deheṣu dehināṃ kali-doṣataḥ<BR>
BhP_12.02.012/3 varṇāśramavatāṃ dharme naṣṭe veda-pathe nṛṇām<BR>
BhP_12.02.013/1 pāṣaṇḍa-pracure dharme dasyu-prāyeṣu rājasu<BR>
BhP_12.02.013/3 cauryānṛta-vṛthā-hiṃsā- nānā-vṛttiṣu vai nṛṣu<BR>
BhP_12.02.014/1 śūdra-prāyeṣu varṇeṣu cchāga-prāyāsu dhenuṣu<BR>
BhP_12.02.014/3 gṛha-prāyeṣv āśrameṣu yauna-prāyeṣu bandhuṣu<BR>
BhP_12.02.015/1 aṇu-prāyāsv oṣadhīṣu śamī-prāyeṣu sthāsnuṣu<BR>
BhP_12.02.015/3 vidyut-prāyeṣu megheṣu śūnya-prāyeṣu sadmasu<BR>
BhP_12.02.016/1 itthaṃ kalau gata-prāye janeṣu khara-dharmiṣu<BR>
BhP_12.02.016/3 dharma-trāṇāya sattvena bhagavān avatariṣyati<BR>
BhP_12.02.017/1 carācara-guror viṣṇor īśvarasyākhilātmanaḥ<BR>
BhP_12.02.017/3 dharma-trāṇāya sādhūnāṃ janma karmāpanuttaye<BR>
BhP_12.02.018/1 śambhala-grāma-mukhyasya brāhmaṇasya mahātmanaḥ<BR>
BhP_12.02.018/3 bhavane viṣṇuyaśasaḥ kalkiḥ prādurbhaviṣyati<BR>
BhP_12.02.019/1 aśvam āśu-gam āruhya devadattaṃ jagat-patiḥ<BR>
BhP_12.02.019/3 asināsādhu-damanam aṣṭaiśvarya-guṇānvitaḥ<BR>
BhP_12.02.020/1 vicarann āśunā kṣauṇyāṃ hayenāpratima-dyutiḥ<BR>
BhP_12.02.020/3 nṛpa-liṅga-cchado dasyūn koṭiśo nihaniṣyati<BR>
BhP_12.02.021/1 atha teṣāṃ bhaviṣyanti manāṃsi viśadāni vai<BR>
BhP_12.02.021/3 vāsudevāṅga-rāgāti- puṇya-gandhānila-spṛśām<BR>
BhP_12.02.021/5 paura-jānapadānāṃ vai hateṣv akhila-dasyuṣu<BR>
BhP_12.02.022/1 teṣāṃ prajā-visargaś ca sthaviṣṭhaḥ sambhaviṣyati<BR>
BhP_12.02.022/3 vāsudeve bhagavati sattva-mūrtau hṛdi sthite<BR>
BhP_12.02.023/1 yadāvatīrṇo bhagavān kalkir dharma-patir hariḥ<BR>
BhP_12.02.023/3 kṛtaṃ bhaviṣyati tadā prajā-sūtiś ca sāttvikī<BR>
BhP_12.02.024/1 yadā candraś ca sūryaś ca tathā tiṣya-bṛhaspatī<BR>
BhP_12.02.024/3 eka-rāśau sameṣyanti bhaviṣyati tadā kṛtam<BR>
BhP_12.02.025/1 ye 'tītā vartamānā ye bhaviṣyanti ca pārthivāḥ<BR>
BhP_12.02.025/3 te ta uddeśataḥ proktā vaṃśīyāḥ soma-sūryayoḥ<BR>
BhP_12.02.026/1 ārabhya bhavato janma yāvan nandābhiṣecanam<BR>
BhP_12.02.026/3 etad varṣa-sahasraṃ tu śataṃ pañcadaśottaram<BR>
BhP_12.02.027/1 saptarṣīṇāṃ tu yau pūrvau dṛśyete uditau divi<BR>
BhP_12.02.027/3 tayos tu madhye nakṣatraṃ dṛśyate yat samaṃ niśi<BR>
BhP_12.02.028/1 tenaiva ṛṣayo yuktās tiṣṭhanty abda-śataṃ nṛṇām<BR>
BhP_12.02.028/3 te tvadīye dvijāḥ kāla adhunā cāśritā maghāḥ<BR>
BhP_12.02.029/1 viṣṇor bhagavato bhānuḥ kṛṣṇākhyo 'sau divaṃ gataḥ<BR>
BhP_12.02.029/3 tadāviśat kalir lokaṃ pāpe yad ramate janaḥ<BR>
BhP_12.02.030/1 yāvat sa pāda-padmābhyāṃ spṛśan āste ramā-patiḥ<BR>
BhP_12.02.030/3 tāvat kalir vai pṛthivīṃ parākrantuṃ na cāśakat<BR>
BhP_12.02.031/1 yadā devarṣayaḥ sapta maghāsu vicaranti hi<BR>
BhP_12.02.031/3 tadā pravṛttas tu kalir dvādaśābda-śatātmakaḥ<BR>
BhP_12.02.032/1 yadā maghābhyo yāsyanti pūrvāṣāḍhāṃ maharṣayaḥ<BR>
BhP_12.02.032/3 tadā nandāt prabhṛty eṣa kalir vṛddhiṃ gamiṣyati<BR>
BhP_12.02.033/1 yasmin kṛṣṇo divaṃ yātas tasminn eva tadāhani<BR>
BhP_12.02.033/3 pratipannaṃ kali-yugam iti prāhuḥ purā-vidaḥ<BR>
BhP_12.02.034/1 divyābdānāṃ sahasrānte caturthe tu punaḥ kṛtam<BR>
BhP_12.02.034/3 bhaviṣyati tadā nṝṇāṃ mana ātma-prakāśakam<BR>
BhP_12.02.035/1 ity eṣa mānavo vaṃśo yathā saṅkhyāyate bhuvi<BR>
BhP_12.02.035/3 tathā viṭ-śūdra-viprāṇāṃ tās tā jñeyā yuge yuge<BR>
BhP_12.02.036/1 eteṣāṃ nāma-liṅgānāṃ puruṣāṇāṃ mahātmanām<BR>
BhP_12.02.036/3 kathā-mātrāvaśiṣṭānāṃ kīrtir eva sthitā bhuvi<BR>
BhP_12.02.037/1 devāpiḥ śāntanor bhrātā maruś cekṣvāku-vaṃśa-jaḥ<BR>
BhP_12.02.037/3 kalāpa-grāma āsāte mahā-yoga-balānvitau<BR>
BhP_12.02.038/1 tāv ihaitya kaler ante vāsudevānuśikṣitau<BR>
BhP_12.02.038/3 varṇāśrama-yutaṃ dharmaṃ pūrva-vat prathayiṣyataḥ<BR>
BhP_12.02.039/1 kṛtaṃ tretā dvāparaṃ ca kaliś ceti catur-yugam<BR>
BhP_12.02.039/3 anena krama-yogena bhuvi prāṇiṣu vartate<BR>
BhP_12.02.040/1 rājann ete mayā proktā nara-devās tathāpare<BR>
BhP_12.02.040/3 bhūmau mamatvaṃ kṛtvānte hitvemāṃ nidhanaṃ gatāḥ<BR>
BhP_12.02.041/1 kṛmi-viḍ-bhasma-saṃjñānte rāja-nāmno 'pi yasya ca<BR>
BhP_12.02.041/3 bhūta-dhruk tat-kṛte svārthaṃ kiṃ veda nirayo yataḥ<BR>
BhP_12.02.042/1 kathaṃ seyam akhaṇḍā bhūḥ pūrvair me puruṣair dhṛtā<BR>
BhP_12.02.042/3 mat-putrasya ca pautrasya mat-pūrvā vaṃśa-jasya vā<BR>
BhP_12.02.043/1 tejo-'b-anna-mayaṃ kāyaṃ gṛhītvātmatayābudhāḥ<BR>
BhP_12.02.043/3 mahīṃ mamatayā cobhau hitvānte 'darśanaṃ gatāḥ<BR>
BhP_12.02.044/1 ye ye bhū-patayo rājan bhuñjate bhuvam ojasā<BR>
BhP_12.02.044/3 kālena te kṛtāḥ sarve kathā-mātrāḥ kathāsu ca<BR>
BhP_12.03.001/0 śrī-śuka uvāca<BR>
BhP_12.03.001/1 dṛṣṭvātmani jaye vyagrān nṛpān hasati bhūr iyam<BR>
BhP_12.03.001/3 aho mā vijigīṣanti mṛtyoḥ krīḍanakā nṛpāḥ<BR>
BhP_12.03.002/1 kāma eṣa narendrāṇāṃ moghaḥ syād viduṣām api<BR>
BhP_12.03.002/3 yena phenopame piṇḍe ye 'ti-viśrambhitā nṛpāḥ<BR>
BhP_12.03.003/1 pūrvaṃ nirjitya ṣaḍ-vargaṃ jeṣyāmo rāja-mantriṇaḥ<BR>
BhP_12.03.003/3 tataḥ saciva-paurāpta- karīndrān asya kaṇṭakān<BR>
BhP_12.03.004/1 evaṃ krameṇa jeṣyāmaḥ pṛthvīṃ sāgara-mekhalām<BR>
BhP_12.03.004/3 ity āśā-baddha-hṛdayā na paśyanty antike 'ntakam<BR>
BhP_12.03.005/1 samudrāvaraṇāṃ jitvā māṃ viśanty abdhim ojasā<BR>
BhP_12.03.005/3 kiyad ātma-jayasyaitan muktir ātma-jaye phalam<BR>
BhP_12.03.006/1 yāṃ visṛjyaiva manavas tat-sutāś ca kurūdvaha<BR>
BhP_12.03.006/3 gatā yathāgataṃ yuddhe tāṃ māṃ jeṣyanty abuddhayaḥ<BR>
BhP_12.03.007/1 mat-kṛte pitṛ-putrāṇāṃ bhrātṛṇāṃ cāpi vigrahaḥ<BR>
BhP_12.03.007/3 jāyate hy asatāṃ rājye mamatā-baddha-cetasām<BR>
BhP_12.03.008/1 mamaiveyaṃ mahī kṛtsnā na te mūḍheti vādinaḥ<BR>
BhP_12.03.008/3 spardhamānā mitho ghnanti mriyante mat-kṛte nṛpāḥ<BR>
BhP_12.03.009/1 pṛthuḥ purūravā gādhir nahuṣo bharato 'rjunaḥ<BR>
BhP_12.03.009/3 māndhātā sagaro rāmaḥ khaṭvāṅgo dhundhuhā raghuḥ<BR>
BhP_12.03.010/1 tṛṇabindur yayātiś ca śaryātiḥ śantanur gayaḥ<BR>
BhP_12.03.010/3 bhagīrathaḥ kuvalayāśvaḥ kakutstho naiṣadho nṛgaḥ<BR>
BhP_12.03.011/1 hiraṇyakaśipur vṛtro rāvaṇo loka-rāvaṇaḥ<BR>
BhP_12.03.011/3 namuciḥ śambaro bhaumo hiraṇyākṣo 'tha tārakaḥ<BR>
BhP_12.03.012/1 anye ca bahavo daityā rājāno ye maheśvarāḥ<BR>
BhP_12.03.012/3 sarve sarva-vidaḥ śūrāḥ sarve sarva-jito 'jitāḥ<BR>
BhP_12.03.013/1 mamatāṃ mayy avartanta kṛtvoccair martya-dharmiṇaḥ<BR>
BhP_12.03.013/3 kathāvaśeṣāḥ kālena hy akṛtārthāḥ kṛtā vibho<BR>
BhP_12.03.014/1 kathā imās te kathitā mahīyasāṃ vitāya lokeṣu yaśaḥ pareyuṣām<BR>
BhP_12.03.014/3 vijñāna-vairāgya-vivakṣayā vibho vaco-vibhūtīr na tu pāramārthyam<BR>
BhP_12.03.015/1 yas tūttamaḥ-śloka-guṇānuvādaḥ saṅgīyate 'bhīkṣṇam amaṅgala-ghnaḥ<BR>
BhP_12.03.015/3 tam eva nityaṃ śṛṇuyād abhīkṣṇaṃ kṛṣṇe 'malāṃ bhaktim abhīpsamānaḥ<BR>
BhP_12.03.016/0 śrī-rājovāca<BR>
BhP_12.03.016/1 kenopāyena bhagavan kaler doṣān kalau janāḥ<BR>
BhP_12.03.016/3 vidhamiṣyanty upacitāṃs tan me brūhi yathā mune<BR>
BhP_12.03.017/1 yugāni yuga-dharmāṃś ca mānaṃ pralaya-kalpayoḥ<BR>
BhP_12.03.017/3 kālasyeśvara-rūpasya gatiṃ viṣṇor mahātmanaḥ<BR>
BhP_12.03.018/0 śrī-śuka uvāca<BR>
BhP_12.03.018/1 kṛte pravartate dharmaś catuṣ-pāt taj-janair dhṛtaḥ<BR>
BhP_12.03.018/3 satyaṃ dayā tapo dānam iti pādā vibhor nṛpa<BR>
BhP_12.03.019/1 santuṣṭāḥ karuṇā maitrāḥ śāntā dāntās titikṣavaḥ<BR>
BhP_12.03.019/3 ātmārāmāḥ sama-dṛśaḥ prāyaśaḥ śramaṇā janāḥ<BR>
BhP_12.03.020/1 tretāyāṃ dharma-pādānāṃ turyāṃśo hīyate śanaiḥ<BR>
BhP_12.03.020/3 adharma-pādair anṛta- hiṃṣāsantoṣa-vigrahaiḥ<BR>
BhP_12.03.021/1 tadā kriyā-tapo-niṣṭhā nāti-hiṃsrā na lampaṭāḥ<BR>
BhP_12.03.021/3 trai-vargikās trayī-vṛddhā varṇā brahmottarā nṛpa<BR>
BhP_12.03.022/1 tapaḥ-satya-dayā-dāneṣv ardhaṃ hrasvati dvāpare<BR>
BhP_12.03.022/3 hiṃsātuṣṭy-anṛta-dveṣair dharmasyādharma-lakṣaṇaiḥ<BR>
BhP_12.03.023/1 yaśasvino mahā-śīlāḥ svādhyāyādhyayane ratāḥ<BR>
BhP_12.03.023/3 ādhyāḥ kuṭumbino hṛṣṭā varṇāḥ kṣatra-dvijottarāḥ<BR>
BhP_12.03.024/1 kalau tu dharma-pādānāṃ turyāṃśo 'dharma-hetubhiḥ<BR>
BhP_12.03.024/3 edhamānaiḥ kṣīyamāṇo hy ante so 'pi vinaṅkṣyati<BR>
BhP_12.03.025/1 tasmin lubdhā durācārā nirdayāḥ śuṣka-vairiṇaḥ<BR>
BhP_12.03.025/3 durbhagā bhūri-tarṣāś ca śūdra-dāsottarāḥ prajāḥ<BR>
BhP_12.03.026/1 sattvaṃ rajas tama iti dṛśyante puruṣe guṇāḥ<BR>
BhP_12.03.026/3 kāla-sañcoditās te vai parivartanta ātmani<BR>
BhP_12.03.027/1 prabhavanti yadā sattve mano-buddhīndriyāṇi ca<BR>
BhP_12.03.027/3 tadā kṛta-yugaṃ vidyāj jñāne tapasi yad ruciḥ<BR>
BhP_12.03.028/1 yadā karmasu kāmyeṣu bhaktir yaśasi dehinām<BR>
BhP_12.03.028/3 tadā tretā rajo-vṛttir iti jānīhi buddhiman<BR>
BhP_12.03.029/1 yadā lobhas tv asantoṣo māno dambho 'tha matsaraḥ<BR>
BhP_12.03.029/3 karmaṇāṃ cāpi kāmyānāṃ dvāparaṃ tad rajas-tamaḥ<BR>
BhP_12.03.030/1 yadā māyānṛtaṃ tandrā nidrā hiṃsā viṣādanam<BR>
BhP_12.03.030/3 śoka-mohau bhayaṃ dainyaṃ sa kalis tāmasaḥ smṛtaḥ<BR>
BhP_12.03.031/1 tasmāt kṣudra-dṛśo martyāḥ kṣudra-bhāgyā mahāśanāḥ<BR>
BhP_12.03.031/3 kāmino vitta-hīnāś ca svairiṇyaś ca striyo 'satīḥ<BR>
BhP_12.03.032/1 dasyūtkṛṣṭā janapadā vedāḥ pāṣaṇḍa-dūṣitāḥ<BR>
BhP_12.03.032/3 rājānaś ca prajā-bhakṣāḥ śiśnodara-parā dvijāḥ<BR>
BhP_12.03.033/1 avratā baṭavo 'śaucā bhikṣavaś ca kuṭumbinaḥ<BR>
BhP_12.03.033/3 tapasvino grāma-vāsā nyāsino 'tyartha-lolupāḥ<BR>
BhP_12.03.034/1 hrasva-kāyā mahāhārā bhūry-apatyā gata-hriyaḥ<BR>
BhP_12.03.034/3 śaśvat kaṭuka-bhāṣiṇyaś caurya-māyoru-sāhasāḥ<BR>
BhP_12.03.035/1 paṇayiṣyanti vai kṣudrāḥ kirāṭāḥ kūṭa-kāriṇaḥ<BR>
BhP_12.03.035/3 anāpady api maṃsyante vārtāṃ sādhu jugupsitām<BR>
BhP_12.03.036/1 patiṃ tyakṣyanti nirdravyaṃ bhṛtyā apy akhilottamam<BR>
BhP_12.03.036/3 bhṛtyaṃ vipannaṃ patayaḥ kaulaṃ gāś cāpayasvinīḥ<BR>
BhP_12.03.037/1 pitṛ-bhrātṛ-suhṛj-jñātīn hitvā saurata-sauhṛdāḥ<BR>
BhP_12.03.037/3 nanāndṛ-śyāla-saṃvādā dīnāḥ straiṇāḥ kalau narāḥ<BR>
BhP_12.03.038/1 śūdrāḥ pratigrahīṣyanti tapo-veṣopajīvinaḥ<BR>
BhP_12.03.038/3 dharmaṃ vakṣyanty adharma-jñā adhiruhyottamāsanam<BR>
BhP_12.03.039/1 nityaṃ udvigna-manaso durbhikṣa-kara-karśitāḥ<BR>
BhP_12.03.039/3 niranne bhū-tale rājan anāvṛṣṭi-bhayāturāḥ<BR>
BhP_12.03.040/1 vāso-'nna-pāna-śayana- vyavāya-snāna-bhūṣaṇaiḥ<BR>
BhP_12.03.040/3 hīnāḥ piśāca-sandarśā bhaviṣyanti kalau prajāḥ<BR>
BhP_12.03.041/1 kalau kākiṇike 'py arthe vigṛhya tyakta-sauhṛdāḥ<BR>
BhP_12.03.041/3 tyakṣyanti ca priyān prāṇān haniṣyanti svakān api<BR>
BhP_12.03.042/1 na rakṣiṣyanti manujāḥ sthavirau pitarāv api<BR>
BhP_12.03.042/3 putrān bhāryāṃ ca kula-jāṃ kṣudrāḥ śiśnodaraṃ-bharāḥ<BR>
BhP_12.03.043/1 kalau na rājan jagatāṃ paraṃ guruṃ tri-loka-nāthānata-pāda-paṅkajam<BR>
BhP_12.03.043/3 prāyeṇa martyā bhagavantam acyutaṃ yakṣyanti pāṣaṇḍa-vibhinna-cetasaḥ<BR>
BhP_12.03.044/1 yan-nāmadheyaṃ mriyamāṇa āturaḥ patan skhalan vā vivaśo gṛṇan pumān<BR>
BhP_12.03.044/3 vimukta-karmārgala uttamāṃ gatiṃ prāpnoti yakṣyanti na taṃ kalau janāḥ<BR>
BhP_12.03.045/1 puṃsāṃ kali-kṛtān doṣān dravya-deśātma-sambhavān<BR>
BhP_12.03.045/3 sarvān harati citta-stho bhagavān puruṣottamaḥ<BR>
BhP_12.03.046/1 śrutaḥ saṅkīrtito dhyātaḥ pūjitaś cādṛto 'pi vā<BR>
BhP_12.03.046/3 nṛṇāṃ dhunoti bhagavān hṛt-stho janmāyutāśubham<BR>
BhP_12.03.047/1 yathā hemni sthito vahnir durvarṇaṃ hanti dhātu-jam<BR>
BhP_12.03.047/3 evam ātma-gato viṣṇur yoginām aśubhāśayam<BR>
BhP_12.03.048/1 vidyā-tapaḥ-prāṇa-nirodha-maitrī- tīrthābhiṣeka-vrata-dāna-japyaiḥ<BR>
BhP_12.03.048/3 nātyanta-śuddhiṃ labhate 'ntarātmā yathā hṛdi-sthe bhagavaty anante<BR>
BhP_12.03.049/1 tasmāt sarvātmanā rājan hṛdi-sthaṃ kuru keśavam<BR>
BhP_12.03.049/3 mriyamāṇo hy avahitas tato yāsi parāṃ gatim<BR>
BhP_12.03.050/1 mriyamāṇair abhidhyeyo bhagavān parameśvaraḥ<BR>
BhP_12.03.050/3 ātma-bhāvaṃ nayaty aṅga sarvātmā sarva-saṃśrayaḥ<BR>
BhP_12.03.051/1 kaler doṣa-nidhe rājann asti hy eko mahān guṇaḥ<BR>
BhP_12.03.051/3 kīrtanād eva kṛṣṇasya mukta-saṅgaḥ paraṃ vrajet<BR>
BhP_12.03.052/1 kṛte yad dhyāyato viṣṇuṃ tretāyāṃ yajato makhaiḥ<BR>
BhP_12.03.052/3 dvāpare paricaryāyāṃ kalau tad dhari-kīrtanāt<BR>
BhP_12.04.001/0 śrī-śuka uvāca<BR>
BhP_12.04.001/1 kālas te paramāṇv-ādir dvi-parārdhāvadhir nṛpa<BR>
BhP_12.04.001/3 kathito yuga-mānaṃ ca śṛṇu kalpa-layāv api<BR>
BhP_12.04.002/1 catur-yuga-sahasraṃ tu brahmaṇo dinam ucyate<BR>
BhP_12.04.002/3 sa kalpo yatra manavaś caturdaśa viśām-pate<BR>
BhP_12.04.003/1 tad-ante pralayas tāvān brāhmī rātrir udāhṛtā<BR>
BhP_12.04.003/3 trayo lokā ime tatra kalpante pralayāya hi<BR>
BhP_12.04.004/1 eṣa naimittikaḥ proktaḥ pralayo yatra viśva-sṛk<BR>
BhP_12.04.004/3 śete 'nantāsano viśvam ātmasāt-kṛtya cātma-bhūḥ<BR>
BhP_12.04.005/1 dvi-parārdhe tv atikrānte brahmaṇaḥ parameṣṭhinaḥ<BR>
BhP_12.04.005/3 tadā prakṛtayaḥ sapta kalpante pralayāya vai<BR>
BhP_12.04.006/1 eṣa prākṛtiko rājan pralayo yatra līyate<BR>
BhP_12.04.006/3 aṇḍa-koṣas tu saṅghāto vighāṭa upasādite<BR>
BhP_12.04.007/1 parjanyaḥ śata-varṣāṇi bhūmau rājan na varṣati<BR>
BhP_12.04.007/3 tadā niranne hy anyonyaṃ bhakṣyamāṇāḥ kṣudhārditāḥ<BR>
BhP_12.04.007/5 kṣayaṃ yāsyanti śanakaiḥ kālenopadrutāḥ prajāḥ<BR>
BhP_12.04.008/1 sāmudraṃ daihikaṃ bhaumaṃ rasaṃ sāṃvartako raviḥ<BR>
BhP_12.04.008/3 raśmibhiḥ pibate ghoraiḥ sarvaṃ naiva vimuñcati<BR>
BhP_12.04.009/1 tataḥ saṃvartako vahniḥ saṅkarṣaṇa-mukhotthitaḥ<BR>
BhP_12.04.009/3 dahaty anila-vegotthaḥ śūnyān bhū-vivarān atha<BR>
BhP_12.04.010/1 upary adhaḥ samantāc ca śikhābhir vahni-sūryayoḥ<BR>
BhP_12.04.010/3 dahyamānaṃ vibhāty aṇḍaṃ dagdha-gomaya-piṇḍa-vat<BR>
BhP_12.04.011/1 tataḥ pracaṇḍa-pavano varṣāṇām adhikaṃ śatam<BR>
BhP_12.04.011/3 paraḥ sāṃvartako vāti dhūmraṃ khaṃ rajasāvṛtam<BR>
BhP_12.04.012/1 tato megha-kulāny aṅga citra varṇāny anekaśaḥ<BR>
BhP_12.04.012/3 śataṃ varṣāṇi varṣanti nadanti rabhasa-svanaiḥ<BR>
BhP_12.04.013/1 tata ekodakaṃ viśvaṃ<BR>
BhP_12.04.013/2 brahmāṇḍa-vivarāntaram<BR>
BhP_12.04.014/1 tadā bhūmer gandha-guṇaṃ grasanty āpa uda-plave<BR>
BhP_12.04.014/3 grasta-gandhā tu pṛthivī pralayatvāya kalpate<BR>
BhP_12.04.015/1 apāṃ rasam atho tejas tā līyante 'tha nīrasāḥ<BR>
BhP_12.04.015/3 grasate tejaso rūpaṃ vāyus tad-rahitaṃ tadā<BR>
BhP_12.04.016/1 līyate cānile tejo vāyoḥ khaṃ grasate guṇam<BR>
BhP_12.04.016/3 sa vai viśati khaṃ rājaṃs tataś ca nabhaso guṇam<BR>
BhP_12.04.017/1 śabdaṃ grasati bhūtādir nabhas tam anu līyate<BR>
BhP_12.04.017/3 taijasaś cendriyāṇy aṅga devān vaikāriko guṇaiḥ<BR>
BhP_12.04.018/1 mahān grasaty ahaṅkāraṃ guṇāḥ sattvādayaś ca tam<BR>
BhP_12.04.018/3 grasate 'vyākṛtaṃ rājan guṇān kālena coditam<BR>
BhP_12.04.019/1 na tasya kālāvayavaiḥ pariṇāmādayo guṇāḥ<BR>
BhP_12.04.019/3 anādy anantam avyaktaṃ nityaṃ kāraṇam avyayam<BR>
BhP_12.04.020/1 na yatra vāco na mano na sattvaṃ tamo rajo vā mahad-ādayo 'mī<BR>
BhP_12.04.020/3 na prāṇa-buddhīndriya-devatā vā na sanniveśaḥ khalu loka-kalpaḥ<BR>
BhP_12.04.021/1 na svapna-jāgran na ca tat suṣuptaṃ na khaṃ jalaṃ bhūr anilo 'gnir arkaḥ<BR>
BhP_12.04.021/3 saṃsupta-vac chūnya-vad apratarkyaṃ tan mūla-bhūtaṃ padam āmananti<BR>
BhP_12.04.022/1 layaḥ prākṛtiko hy eṣa puruṣāvyaktayor yadā<BR>
BhP_12.04.022/3 śaktayaḥ sampralīyante vivaśāḥ kāla-vidrutāḥ<BR>
BhP_12.04.023/1 buddhīndriyārtha-rūpeṇa jñānaṃ bhāti tad-āśrayam<BR>
BhP_12.04.023/3 dṛśyatvāvyatirekābhyām ādy-antavad avastu yat<BR>
BhP_12.04.024/1 dīpaś cakṣuś ca rūpaṃ ca jyotiṣo na pṛthag bhavet<BR>
BhP_12.04.024/3 evaṃ dhīḥ khāni mātrāś ca na syur anyatamād ṛtāt<BR>
BhP_12.04.025/1 buddher jāgaraṇaṃ svapnaḥ suṣuptir iti cocyate<BR>
BhP_12.04.025/3 māyā-mātram idaṃ rājan nānātvaṃ pratyag-ātmani<BR>
BhP_12.04.026/1 yathā jala-dharā vyomni bhavanti na bhavanti ca<BR>
BhP_12.04.026/3 brahmaṇīdaṃ tathā viśvam avayavy udayāpyayāt<BR>
BhP_12.04.027/1 satyaṃ hy avayavaḥ proktaḥ sarvāvayavinām iha<BR>
BhP_12.04.027/3 vinārthena pratīyeran paṭasyevāṅga tantavaḥ<BR>
BhP_12.04.028/1 yat sāmānya-viśeṣābhyām upalabhyeta sa bhramaḥ<BR>
BhP_12.04.028/3 anyonyāpāśrayāt sarvam ādy-antavad avastu yat<BR>
BhP_12.04.029/1 vikāraḥ khyāyamāno 'pi pratyag-ātmānam antarā<BR>
BhP_12.04.029/3 na nirūpyo 'sty aṇur api syāc cec cit-sama ātma-vat<BR>
BhP_12.04.030/1 na hi satyasya nānātvam avidvān yadi manyate<BR>
BhP_12.04.030/3 nānātvaṃ chidrayor yadvaj jyotiṣor vātayor iva<BR>
BhP_12.04.031/1 yathā hiraṇyaṃ bahudhā samīyate nṛbhiḥ kriyābhir vyavahāra-vartmasu<BR>
BhP_12.04.031/3 evaṃ vacobhir bhagavān adhokṣajo vyākhyāyate laukika-vaidikair janaiḥ<BR>
BhP_12.04.032/1 yathā ghano 'rka-prabhavo 'rka-darśito<BR>
BhP_12.04.032/2 hy arkāṃśa-bhūtasya ca cakṣuṣas tamaḥ<BR>
BhP_12.04.032/3 evaṃ tv ahaṃ brahma-guṇas tad-īkṣito<BR>
BhP_12.04.032/4 brahmāṃśakasyātmana ātma-bandhanaḥ<BR>
BhP_12.04.033/1 ghano yadārka-prabhavo vidīryate cakṣuḥ svarūpaṃ ravim īkṣate tadā<BR>
BhP_12.04.033/3 yadā hy ahaṅkāra upādhir ātmano jijñāsayā naśyati tarhy anusmaret<BR>
BhP_12.04.034/1 yadaivam etena viveka-hetinā māyā-mayāhaṅkaraṇātma-bandhanam<BR>
BhP_12.04.034/3 chittvācyutātmānubhavo 'vatiṣṭhate tam āhur ātyantikam aṅga samplavam<BR>
BhP_12.04.035/1 nityadā sarva-bhūtānāṃ brahmādīnāṃ parantapa<BR>
BhP_12.04.035/3 utpatti-pralayāv eke sūkṣma-jñāḥ sampracakṣate<BR>
BhP_12.04.036/1 kāla-sroto-javenāśu hriyamāṇasya nityadā<BR>
BhP_12.04.036/3 pariṇāmināṃ avasthās tā janma-pralaya-hetavaḥ<BR>
BhP_12.04.037/1 anādy-antavatānena kāleneśvara-mūrtinā<BR>
BhP_12.04.037/3 avasthā naiva dṛśyante viyati jyotiṣāṃ iva<BR>
BhP_12.04.038/1 nityo naimittikaś caiva tathā prākṛtiko layaḥ<BR>
BhP_12.04.038/3 ātyantikaś ca kathitaḥ kālasya gatir īdṛśī<BR>
BhP_12.04.039/1 etāḥ kuru-śreṣṭha jagad-vidhātur nārāyaṇasyākhila-sattva-dhāmnaḥ<BR>
BhP_12.04.039/3 līlā-kathās te kathitāḥ samāsataḥ kārtsnyena nājo 'py abhidhātum īśaḥ<BR>
BhP_12.04.040/1 saṃsāra-sindhum ati-dustaram uttitīrṣor<BR>
BhP_12.04.040/2 nānyaḥ plavo bhagavataḥ puruṣottamasya<BR>
BhP_12.04.040/3 līlā-kathā-rasa-niṣevaṇam antareṇa<BR>
BhP_12.04.040/4 puṃso bhaved vividha-duḥkha-davārditasya<BR>
BhP_12.04.041/1 purāṇa-saṃhitām etām ṛṣir nārāyaṇo 'vyayaḥ<BR>
BhP_12.04.041/3 nāradāya purā prāha kṛṣṇa-dvaipāyanāya saḥ<BR>
BhP_12.04.042/1 sa vai mahyaṃ mahā-rāja bhagavān bādarāyaṇaḥ<BR>
BhP_12.04.042/3 imāṃ bhāgavatīṃ prītaḥ saṃhitāṃ veda-sammitām<BR>
BhP_12.04.043/1 imāṃ vakṣyaty asau sūta ṛṣibhyo naimiṣālaye<BR>
BhP_12.04.043/3 dīrgha-satre kuru-śreṣṭha sampṛṣṭaḥ śaunakādibhiḥ<BR>
BhP_12.05.001/0 śrī-śuka uvāca<BR>
BhP_12.05.001/1 atrānuvarṇyate 'bhīkṣṇaṃ viśvātmā bhagavān hariḥ<BR>
BhP_12.05.001/3 yasya prasāda-jo brahmā rudraḥ krodha-samudbhavaḥ<BR>
BhP_12.05.002/1 tvaṃ tu rājan mariṣyeti paśu-buddhim imāṃ jahi<BR>
BhP_12.05.002/3 na jātaḥ prāg abhūto 'dya deha-vat tvaṃ na naṅkṣyasi<BR>
BhP_12.05.003/1 na bhaviṣyasi bhūtvā tvaṃ putra-pautrādi-rūpavān<BR>
BhP_12.05.003/3 bījāṅkura-vad dehāder vyatirikto yathānalaḥ<BR>
BhP_12.05.004/1 svapne yathā śiraś-chedaṃ pañcatvādy ātmanaḥ svayam<BR>
BhP_12.05.004/3 yasmāt paśyati dehasya tata ātmā hy ajo 'maraḥ<BR>
BhP_12.05.005/1 ghaṭe bhinne ghaṭākāśa ākāśaḥ syād yathā purā<BR>
BhP_12.05.005/3 evaṃ dehe mṛte jīvo brahma sampadyate punaḥ<BR>
BhP_12.05.006/1 manaḥ sṛjati vai dehān guṇān karmāṇi cātmanaḥ<BR>
BhP_12.05.006/3 tan manaḥ sṛjate māyā tato jīvasya saṃsṛtiḥ<BR>
BhP_12.05.007/1 snehādhiṣṭhāna-varty-agni- saṃyogo yāvad īyate<BR>
BhP_12.05.007/3 tāvad dīpasya dīpatvam evaṃ deha-kṛto bhavaḥ<BR>
BhP_12.05.007/5 rajaḥ-sattva-tamo-vṛttyā jāyate 'tha vinaśyati<BR>
BhP_12.05.008/1 na tatrātmā svayaṃ-jyotir yo vyaktāvyaktayoḥ paraḥ<BR>
BhP_12.05.008/3 ākāśa iva cādhāro dhruvo 'nantopamas tataḥ<BR>
BhP_12.05.009/1 evam ātmānam ātma-stham ātmanaivāmṛśa prabho<BR>
BhP_12.05.009/3 buddhyānumāna-garbhiṇyā vāsudevānucintayā<BR>
BhP_12.05.010/1 codito vipra-vākyena na tvāṃ dhakṣyati takṣakaḥ<BR>
BhP_12.05.010/3 mṛtyavo nopadhakṣyanti mṛtyūnāṃ mṛtyum īśvaram<BR>
BhP_12.05.011/1 ahaṃ brahma paraṃ dhāma brahmāhaṃ paramaṃ padam<BR>
BhP_12.05.011/3 evaṃ samīkṣya cātmānam ātmany ādhāya niṣkale<BR>
BhP_12.05.012/1 daśantaṃ takṣakaṃ pāde lelihānaṃ viṣānanaiḥ<BR>
BhP_12.05.012/3 na drakṣyasi śarīraṃ ca viśvaṃ ca pṛthag ātmanaḥ<BR>
BhP_12.05.013/1 etat te kathitaṃ tāta yad ātmā pṛṣṭavān nṛpa<BR>
BhP_12.05.013/3 harer viśvātmanaś ceṣṭāṃ kiṃ bhūyaḥ śrotum icchasi<BR>
BhP_12.06.001/0 sūta uvāca<BR>
BhP_12.06.001/1 etan niśamya muninābhihitaṃ parīkṣid<BR>
BhP_12.06.001/2 vyāsātmajena nikhilātma-dṛśā samena<BR>
BhP_12.06.001/3 tat-pāda-mūlam upasṛtya natena mūrdhnā<BR>
BhP_12.06.001/4 baddhāñjalis tam idam āha sa viṣṇurātaḥ<BR>
BhP_12.06.002/0 rājovāca<BR>
BhP_12.06.002/1 siddho 'smy anugṛhīto 'smi bhavatā karuṇātmanā<BR>
BhP_12.06.002/3 śrāvito yac ca me sākṣād anādi-nidhano hariḥ<BR>
BhP_12.06.003/1 nāty-adbhutam ahaṃ manye mahatām acyutātmanām<BR>
BhP_12.06.003/3 ajñeṣu tāpa-tapteṣu bhūteṣu yad anugrahaḥ<BR>
BhP_12.06.004/1 purāṇa-saṃhitām etām aśrauṣma bhavato vayam<BR>
BhP_12.06.004/3 yasyāṃ khalūttamaḥ-śloko bhagavān anavarṇyate<BR>
BhP_12.06.005/1 bhagavaṃs takṣakādibhyo mṛtyubhyo na bibhemy aham<BR>
BhP_12.06.005/3 praviṣṭo brahma nirvāṇam abhayaṃ darśitaṃ tvayā<BR>
BhP_12.06.006/1 anujānīhi māṃ brahman vācaṃ yacchāmy adhokṣaje<BR>
BhP_12.06.006/3 mukta-kāmāśayaṃ cetaḥ praveśya visṛjāmy asūn<BR>
BhP_12.06.007/1 ajñānaṃ ca nirastaṃ me jñāna-vijñāna-niṣṭhayā<BR>
BhP_12.06.007/3 bhavatā darśitaṃ kṣemaṃ paraṃ bhagavataḥ padam<BR>
BhP_12.06.008/0 sūta uvāca<BR>
BhP_12.06.008/1 ity uktas tam anujñāpya bhagavān bādarāyaṇiḥ<BR>
BhP_12.06.008/3 jagāma bhikṣubhiḥ sākaṃ nara-devena pūjitaḥ<BR>
BhP_12.06.009/1 parīkṣid api rājarṣir ātmany ātmānam ātmanā<BR>
BhP_12.06.009/3 samādhāya paraṃ dadhyāv aspandāsur yathā taruḥ<BR>
BhP_12.06.010/1 prāk-kūle barhiṣy āsīno gaṅgā-kūla udaṅ-mukhaḥ<BR>
BhP_12.06.010/3 brahma-bhūto mahā-yogī niḥsaṅgaś chinna-saṃśayaḥ<BR>
BhP_12.06.011/1 takṣakaḥ prahito viprāḥ kruddhena dvija-sūnunā<BR>
BhP_12.06.011/3 hantu-kāmo nṛpaṃ gacchan dadarśa pathi kaśyapam<BR>
BhP_12.06.012/1 taṃ tarpayitvā draviṇair nivartya viṣa-hāriṇam<BR>
BhP_12.06.012/3 dvija-rūpa-praticchannaḥ kāma-rūpo 'daśan nṛpam<BR>
BhP_12.06.013/1 brahma-bhūtasya rājarṣer deho 'hi-garalāgninā<BR>
BhP_12.06.013/3 babhūva bhasmasāt sadyaḥ paśyatāṃ sarva-dehinām<BR>
BhP_12.06.014/1 hāhā-kāro mahān āsīd bhuvi khe dikṣu sarvataḥ<BR>
BhP_12.06.014/3 vismitā hy abhavan sarve devāsura-narādayaḥ<BR>
BhP_12.06.015/1 deva-dundubhayo nedur gandharvāpsaraso jaguḥ<BR>
BhP_12.06.015/3 vavṛṣuḥ puṣpa-varṣāṇi vibudhāḥ sādhu-vādinaḥ<BR>
BhP_12.06.016/1 janmejayaḥ sva-pitaraṃ śrutvā takṣaka-bhakṣitam<BR>
BhP_12.06.016/3 yathājuhāva sankruddho nāgān satre saha dvijaiḥ<BR>
BhP_12.06.017/1 sarpa-satre samiddhāgnau dahyamānān mahoragān<BR>
BhP_12.06.017/3 dṛṣṭvendraṃ bhaya-saṃvignas takṣakaḥ śaraṇaṃ yayau<BR>
BhP_12.06.018/1 apaśyaṃs takṣakaṃ tatra rājā pārīkṣito dvijān<BR>
BhP_12.06.018/3 uvāca takṣakaḥ kasmān na dahyetoragādhamaḥ<BR>
BhP_12.06.019/1 taṃ gopāyati rājendra śakraḥ śaraṇam āgatam<BR>
BhP_12.06.019/3 tena saṃstambhitaḥ sarpas tasmān nāgnau pataty asau<BR>
BhP_12.06.020/1 pārīkṣita iti śrutvā prāhartvija udāra-dhīḥ<BR>
BhP_12.06.020/3 sahendras takṣako viprā nāgnau kim iti pātyate<BR>
BhP_12.06.021/1 tac chrutvājuhuvur viprāḥ sahendraṃ takṣakaṃ makhe<BR>
BhP_12.06.021/3 takṣakāśu patasveha sahendreṇa marutvatā<BR>
BhP_12.06.022/1 iti brahmoditākṣepaiḥ sthānād indraḥ pracālitaḥ<BR>
BhP_12.06.022/3 babhūva sambhrānta-matiḥ sa-vimānaḥ sa-takṣakaḥ<BR>
BhP_12.06.023/1 taṃ patantaṃ vimānena saha-takṣakam ambarāt<BR>
BhP_12.06.023/3 vilokyāṅgirasaḥ prāha rājānaṃ taṃ bṛhaspatiḥ<BR>
BhP_12.06.024/1 naiṣa tvayā manuṣyendra vadham arhati sarpa-rāṭ<BR>
BhP_12.06.024/3 anena pītam amṛtam atha vā ajarāmaraḥ<BR>
BhP_12.06.025/1 jīvitaṃ maraṇaṃ jantor gatiḥ svenaiva karmaṇā<BR>
BhP_12.06.025/3 rājaṃs tato 'nyo nāsty asya pradātā sukha-duḥkhayoḥ<BR>
BhP_12.06.026/1 sarpa-caurāgni-vidyudbhyaḥ kṣut-tṛd-vyādhy-ādibhir nṛpa<BR>
BhP_12.06.026/3 pañcatvam ṛcchate jantur bhuṅkta ārabdha-karma tat<BR>
BhP_12.06.027/1 tasmāt satram idaṃ rājan saṃsthīyetābhicārikam<BR>
BhP_12.06.027/3 sarpā anāgaso dagdhā janair diṣṭaṃ hi bhujyate<BR>
BhP_12.06.028/0 sūta uvāca<BR>
BhP_12.06.028/1 ity uktaḥ sa tathety āha maharṣer mānayan vacaḥ<BR>
BhP_12.06.028/3 sarpa-satrād uparataḥ pūjayām āsa vāk-patim<BR>
BhP_12.06.029/1 saiṣā viṣṇor mahā-māyā- bādhyayālakṣaṇā yayā<BR>
BhP_12.06.029/3 muhyanty asyaivātma-bhūtā bhūteṣu guṇa-vṛttibhiḥ<BR>
BhP_12.06.030/1 na yatra dambhīty abhayā virājitā māyātma-vāde 'sakṛd ātma-vādibhiḥ<BR>
BhP_12.06.030/3 na yad vivādo vividhas tad-āśrayo manaś ca saṅkalpa-vikalpa-vṛtti yat<BR>
BhP_12.06.031/1 na yatra sṛjyaṃ sṛjatobhayoḥ paraṃ śreyaś ca jīvas tribhir anvitas tv aham<BR>
BhP_12.06.031/3 tad etad utsādita-bādhya-bādhakaṃ niṣidhya cormīn virameta tan muniḥ<BR>
BhP_12.06.032/1 paraṃ padaṃ vaiṣṇavam āmananti tad yan neti netīty atad-utsisṛkṣavaḥ<BR>
BhP_12.06.032/3 visṛjya daurātmyam ananya-sauhṛdā hṛdopaguhyāvasitaṃ samāhitaiḥ<BR>
BhP_12.06.033/1 ta etad adhigacchanti viṣṇor yat paramaṃ padam<BR>
BhP_12.06.033/3 ahaṃ mameti daurjanyaṃ na yeṣāṃ deha-geha-jam<BR>
BhP_12.06.034/1 ativādāṃs titikṣeta nāvamanyeta kañcana<BR>
BhP_12.06.034/3 na cemaṃ deham āśritya vairaṃ kurvīta kenacit<BR>
BhP_12.06.035/1 namo bhagavate tasmai kṛṣṇāyākuṇṭha-medhase<BR>
BhP_12.06.035/3 yat-pādāmburuha-dhyānāt saṃhitām adhyagām imām<BR>
BhP_12.06.036/0 śrī-śaunaka uvāca<BR>
BhP_12.06.036/1 pailādibhir vyāsa-śiṣyair vedācāryair mahātmabhiḥ<BR>
BhP_12.06.036/3 vedāś ca kathitā vyastā etat saumyābhidhehi naḥ<BR>
BhP_12.06.037/0 sūta uvāca<BR>
BhP_12.06.037/1 samāhitātmano brahman brahmaṇaḥ parameṣṭhinaḥ<BR>
BhP_12.06.037/3 hṛdy ākāśād abhūn nādo vṛtti-rodhād vibhāvyate<BR>
BhP_12.06.038/1 yad-upāsanayā brahman yogino malam ātmanaḥ<BR>
BhP_12.06.038/3 dravya-kriyā-kārakākhyaṃ dhūtvā yānty apunar-bhavam<BR>
BhP_12.06.039/1 tato 'bhūt tri-vṛd oṃkāro yo 'vyakta-prabhavaḥ sva-rāṭ<BR>
BhP_12.06.039/3 yat tal liṅgaṃ bhagavato brahmaṇaḥ paramātmanaḥ<BR>
BhP_12.06.040/1 śṛṇoti ya imaṃ sphoṭaṃ supta-śrotre ca śūnya-dṛk<BR>
BhP_12.06.040/3 yena vāg vyajyate yasya vyaktir ākāśa ātmanaḥ<BR>
BhP_12.06.041/1 sva-dhāmno brāhmaṇaḥ sākṣād vācakaḥ paramātmanaḥ<BR>
BhP_12.06.041/3 sa sarva-mantropaniṣad veda-bījaṃ sanātanam<BR>
BhP_12.06.042/1 tasya hy āsaṃs trayo varṇā a-kārādyā bhṛgūdvaha<BR>
BhP_12.06.042/3 dhāryante yais trayo bhāvā guṇa-nāmārtha-vṛttayaḥ<BR>
BhP_12.06.043/1 tato 'kṣara-samāmnāyam asṛjad bhagavān ajaḥ<BR>
BhP_12.06.043/3 antasthoṣma-svara-sparśa- hrasva-dīrghādi-lakṣaṇam<BR>
BhP_12.06.044/1 tenāsau caturo vedāṃś caturbhir vadanair vibhuḥ<BR>
BhP_12.06.044/3 sa-vyāhṛtikān soṃkārāṃś cātur-hotra-vivakṣayā<BR>
BhP_12.06.045/1 putrān adhyāpayat tāṃs tu brahmarṣīn brahma-kovidān<BR>
BhP_12.06.045/3 te tu dharmopadeṣṭāraḥ sva-putrebhyaḥ samādiśan<BR>
BhP_12.06.046/1 te paramparayā prāptās tat-tac-chiṣyair dhṛta-vrataiḥ<BR>
BhP_12.06.046/3 catur-yugeṣv atha vyastā dvāparādau maharṣibhiḥ<BR>
BhP_12.06.047/1 kṣīṇāyuṣaḥ kṣīṇa-sattvān durmedhān vīkṣya kālataḥ<BR>
BhP_12.06.047/3 vedān brahmarṣayo vyasyan hṛdi-sthācyuta-coditāḥ<BR>
BhP_12.06.048/1 asminn apy antare brahman bhagavān loka-bhāvanaḥ<BR>
BhP_12.06.048/3 brahmeśādyair loka-pālair yācito dharma-guptaye<BR>
BhP_12.06.049/1 parāśarāt satyavatyām aṃśāṃśa-kalayā vibhuḥ<BR>
BhP_12.06.049/3 avatīrṇo mahā-bhāga vedaṃ cakre catur-vidham<BR>
BhP_12.06.050/1 ṛg-atharva-yajuḥ-sāmnāṃ rāśīr uddhṛtya vargaśaḥ<BR>
BhP_12.06.050/3 catasraḥ saṃhitāś cakre mantrair maṇi-gaṇā iva<BR>
BhP_12.06.051/1 tāsāṃ sa caturaḥ śiṣyān upāhūya mahā-matiḥ<BR>
BhP_12.06.051/3 ekaikāṃ saṃhitāṃ brahmann ekaikasmai dadau vibhuḥ<BR>
BhP_12.06.052/1 pailāya saṃhitām ādyāṃ bahvṛcākhyāṃ uvāca ha<BR>
BhP_12.06.052/3 vaiśampāyana-saṃjñāya nigadākhyaṃ yajur-gaṇam<BR>
BhP_12.06.053/1 sāmnāṃ jaiminaye prāha tathā chandoga-saṃhitām<BR>
BhP_12.06.053/3 atharvāṅgirasīṃ nāma sva-śiṣyāya sumantave<BR>
BhP_12.06.054/1 pailaḥ sva-saṃhitām ūce indrapramitaye muniḥ<BR>
BhP_12.06.054/3 bāṣkalāya ca so 'py āha śiṣyebhyaḥ saṃhitāṃ svakām<BR>
BhP_12.06.055/1 caturdhā vyasya bodhyāya yājñavalkyāya bhārgava<BR>
BhP_12.06.055/3 parāśarāyāgnimitra indrapramitir ātmavān<BR>
BhP_12.06.056/1 adhyāpayat saṃhitāṃ svāṃ māṇḍūkeyam ṛṣiṃ kavim<BR>
BhP_12.06.056/3 tasya śiṣyo devamitraḥ saubhary-ādibhya ūcivān<BR>
BhP_12.06.057/1 śākalyas tat-sutaḥ svāṃ tu pañcadhā vyasya saṃhitām<BR>
BhP_12.06.057/3 vātsya-mudgala-śālīya- gokhalya-śiśireṣv adhāt<BR>
BhP_12.06.058/1 jātūkarṇyaś ca tac-chiṣyaḥ sa-niruktāṃ sva-saṃhitām<BR>
BhP_12.06.058/3 balāka-paila-jābāla- virajebhyo dadau muniḥ<BR>
BhP_12.06.059/1 bāṣkaliḥ prati-śākhābhyo vālakhilyākhya-saṃhitām<BR>
BhP_12.06.059/3 cakre vālāyanir bhajyaḥ kāśāraś caiva tāṃ dadhuḥ<BR>
BhP_12.06.060/1 bahvṛcāḥ saṃhitā hy etā ebhir brahmarṣibhir dhṛtāḥ<BR>
BhP_12.06.060/3 śrutvaitac-chandasāṃ vyāsaṃ sarva-pāpaiḥ pramucyate<BR>
BhP_12.06.061/1 vaiśampāyana-śiṣyā vai carakādhvaryavo 'bhavan<BR>
BhP_12.06.061/3 yac cerur brahma-hatyāṃhaḥ kṣapaṇaṃ sva-guror vratam<BR>
BhP_12.06.062/1 yājñavalkyaś ca tac-chiṣya āhāho bhagavan kiyat<BR>
BhP_12.06.062/3 caritenālpa-sārāṇāṃ cariṣye 'haṃ su-duścaram<BR>
BhP_12.06.063/1 ity ukto gurur apy āha kupito yāhy alaṃ tvayā<BR>
BhP_12.06.063/3 viprāvamantrā śiṣyeṇa mad-adhītaṃ tyajāśv iti<BR>
BhP_12.06.064/1 devarāta-sutaḥ so 'pi charditvā yajuṣāṃ gaṇam<BR>
BhP_12.06.064/3 tato gato 'tha munayo dadṛśus tān yajur-gaṇān<BR>
BhP_12.06.065/1 yajūṃṣi tittirā bhūtvā tal-lolupatayādaduḥ<BR>
BhP_12.06.065/3 taittirīyā iti yajuḥ- śākhā āsan su-peśalāḥ<BR>
BhP_12.06.066/1 yājñavalkyas tato brahmaṃś chandāṃsy adhi gaveṣayan<BR>
BhP_12.06.066/3 guror avidyamānāni sūpatasthe 'rkam īśvaram<BR>
BhP_12.06.067/0 śrī-yājñavalkya uvāca<BR>
BhP_12.06.067/1 oṃ namo bhagavate ādityāyākhila-jagatām ātma-svarūpeṇa kāla-<BR>
BhP_12.06.067/2 svarūpeṇa catur-vidha-bhūta-nikāyānāṃ brahmādi-stamba-paryantānām antar-hṛdayeṣu<BR>
BhP_12.06.067/3 bahir api cākāśa ivopādhināvyavadhīyamāno bhavān eka<BR>
BhP_12.06.067/4 eva kṣaṇa-lava-nimeṣāvayavopacita-saṃvatsara-gaṇenāpām ādāna-<BR>
BhP_12.06.067/5 visargābhyām imāṃ loka-yātrām anuvahati<BR>
BhP_12.06.068/1 yad u ha vāva vibudharṣabha savitar adas tapaty anusavanam ahar<BR>
BhP_12.06.068/2 ahar āmnāya-vidhinopatiṣṭhamānānām akhila-durita-vṛjina-<BR>
BhP_12.06.068/3 bījāvabharjana bhagavataḥ samabhidhīmahi tapana maṇḍalam<BR>
BhP_12.06.069/1 ya iha vāva sthira-cara-nikarāṇāṃ nija-niketanānāṃ mana-indriyāsu-<BR>
BhP_12.06.069/2 gaṇān anātmanaḥ svayam ātmāntar-yāmī pracodayati<BR>
BhP_12.06.070/1 ya evemaṃ lokam ati-karāla-vadanāndhakāra-saṃjñājagara-graha-<BR>
BhP_12.06.070/2 gilitaṃ mṛtakam iva vicetanam avalokyānukampayā parama-kāruṇika<BR>
BhP_12.06.070/3 īkṣayaivotthāpyāhar ahar anusavanaṃ śreyasi sva-dharmākhyātmāva-<BR>
BhP_12.06.070/4 sthane pravartayati<BR>
BhP_12.06.071/1 avani-patir ivāsādhūnāṃ bhayam udīrayann aṭati parita āśā-pālais<BR>
BhP_12.06.071/2 tatra tatra kamala-kośāñjalibhir upahṛtārhaṇaḥ<BR>
BhP_12.06.072/1 atha ha bhagavaṃs tava caraṇa-nalina-yugalaṃ tri-bhuvana-gurubhir abhivanditam<BR>
BhP_12.06.072/3 aham ayāta-yāma-yajuṣ-kāma upasarāmīti<BR>
BhP_12.06.073/0 sūta uvāca<BR>
BhP_12.06.073/1 evaṃ stutaḥ sa bhagavān vāji-rūpa-dharo raviḥ<BR>
BhP_12.06.073/3 yajūṃṣy ayāta-yāmāni munaye 'dāt prasāditaḥ<BR>
BhP_12.06.074/1 yajurbhir akaroc chākhā daśa pañca śatair vibhuḥ<BR>
BhP_12.06.074/3 jagṛhur vājasanyas tāḥ kāṇva-mādhyandinādayaḥ<BR>
BhP_12.06.075/1 jaimineḥ sama-gasyāsīt sumantus tanayo muniḥ<BR>
BhP_12.06.075/3 sutvāṃs tu tat-sutas tābhyām ekaikāṃ prāha saṃhitām<BR>
BhP_12.06.076/1 sukarmā cāpi tac-chiṣyaḥ sāma-veda-taror mahān<BR>
BhP_12.06.076/3 sahasra-saṃhitā-bhedaṃ cakre sāmnāṃ tato dvija<BR>
BhP_12.06.077/1 hiraṇyanābhaḥ kauśalyaḥ pauṣyañjiś ca sukarmaṇaḥ<BR>
BhP_12.06.077/3 śiṣyau jagṛhatuś cānya āvantyo brahma-vittamaḥ<BR>
BhP_12.06.078/1 udīcyāḥ sāma-gāḥ śiṣyā āsan pañca-śatāni vai<BR>
BhP_12.06.078/3 pauṣyañjy-āvantyayoś cāpi tāṃś ca prācyān pracakṣate<BR>
BhP_12.06.079/1 laugākṣir māṅgaliḥ kulyaḥ kuśīdaḥ kukṣir eva ca<BR>
BhP_12.06.079/3 pauṣyañji-siṣyā jagṛhuḥ saṃhitās te śataṃ śatam<BR>
BhP_12.06.080/1 kṛto hiraṇyanābhasya catur-viṃśati saṃhitāḥ<BR>
BhP_12.06.080/3 śiṣya ūce sva-śiṣyebhyaḥ śeṣā āvantya ātmavān<BR>
BhP_12.07.001/0 sūta uvāca<BR>
BhP_12.07.001/1 atharva-vit sumantuś ca śiṣyam adhyāpayat svakām<BR>
BhP_12.07.001/3 saṃhitāṃ so 'pi pathyāya vedadarśāya coktavān<BR>
BhP_12.07.002/1 śauklāyanir brahmabalir modoṣaḥ pippalāyaniḥ<BR>
BhP_12.07.002/3 vedadarśasya śiṣyās te pathya-śiṣyān atho śṛṇu<BR>
BhP_12.07.002/5 kumudaḥ śunako brahman jājaliś cāpy atharva-vit<BR>
BhP_12.07.003/1 babhruḥ śiṣyo 'thāngirasaḥ saindhavāyana eva ca<BR>
BhP_12.07.003/3 adhīyetāṃ saṃhite dve sāvarṇādyās tathāpare<BR>
BhP_12.07.004/1 nakṣatrakalpaḥ śāntiś ca kaśyapāṅgirasādayaḥ<BR>
BhP_12.07.004/3 ete ātharvaṇācāryāḥ śṛṇu paurāṇikān mune<BR>
BhP_12.07.005/1 trayyāruṇiḥ kaśyapaś ca sāvarṇir akṛtavranaḥ<BR>
BhP_12.07.005/3 vaiśampāyana-hārītau ṣaḍ vai paurāṇikā ime<BR>
BhP_12.07.006/1 adhīyanta vyāsa-śiṣyāt saṃhitāṃ mat-pitur mukhāt<BR>
BhP_12.07.006/3 ekaikām aham eteṣāṃ śiṣyaḥ sarvāḥ samadhyagām<BR>
BhP_12.07.007/1 kaśyapo 'haṃ ca sāvarṇī rāma-śiṣyo 'kṛtavranaḥ<BR>
BhP_12.07.007/3 adhīmahi vyāsa-śiṣyāc catvāro mūla-saṃhitāḥ<BR>
BhP_12.07.008/1 purāṇa-lakṣaṇaṃ brahman brahmarṣibhir nirūpitam<BR>
BhP_12.07.008/3 śṛṇuṣva buddhim āśritya veda-śāstrānusārataḥ<BR>
BhP_12.07.009/1 sargo 'syātha visargaś ca vṛtti-rakṣāntarāṇi ca<BR>
BhP_12.07.009/3 vaṃśo vaṃśānucarītaṃ saṃsthā hetur apāśrayaḥ<BR>
BhP_12.07.010/1 daśabhir lakṣaṇair yuktaṃ purāṇaṃ tad-vido viduḥ<BR>
BhP_12.07.010/3 kecit pañca-vidhaṃ brahman mahad-alpa-vyavasthayā<BR>
BhP_12.07.011/1 avyākṛta-guṇa-kṣobhān mahatas tri-vṛto 'hamaḥ<BR>
BhP_12.07.011/3 bhūta-sūkṣmendriyārthānāṃ sambhavaḥ sarga ucyate<BR>
BhP_12.07.012/1 puruṣānugṛhītānām eteṣāṃ vāsanā-mayaḥ<BR>
BhP_12.07.012/3 visargo 'yaṃ samāhāro bījād bījaṃ carācaram<BR>
BhP_12.07.013/1 vṛttir bhūtāni bhūtānāṃ carāṇām acarāṇi ca<BR>
BhP_12.07.013/3 kṛtā svena nṛṇāṃ tatra kāmāc codanayāpi vā<BR>
BhP_12.07.014/1 rakṣācyutāvatārehā viśvasyānu yuge yuge<BR>
BhP_12.07.014/3 tiryaṅ-martyarṣi-deveṣu hanyante yais trayī-dviṣaḥ<BR>
BhP_12.07.015/1 manvantaraṃ manur devā manu-putrāḥ sureśvarāḥ<BR>
BhP_12.07.015/3 rṣayo 'ṃśāvatārāś ca hareḥ ṣaḍ-vidham ucyate<BR>
BhP_12.07.016/1 rājñāṃ brahma-prasūtānāṃ vaṃśas trai-kāliko 'nvayaḥ<BR>
BhP_12.07.016/3 vaṃśānucaritaṃ teṣām vṛttaṃ vaṃśa-dharās ca ye<BR>
BhP_12.07.017/1 naimittikaḥ prākṛtiko nitya ātyantiko layaḥ<BR>
BhP_12.07.017/3 saṃstheti kavibhiḥ proktaś caturdhāsya svabhāvataḥ<BR>
BhP_12.07.018/1 hetur jīvo 'sya sargāder avidyā-karma-kārakaḥ<BR>
BhP_12.07.018/3 yaṃ cānuśāyinaṃ prāhur avyākṛtam utāpare<BR>
BhP_12.07.019/1 vyatirekānvayo yasya jāgrat-svapna-suṣuptiṣu<BR>
BhP_12.07.019/3 māyā-mayeṣu tad brahma jīva-vṛttiṣv apāśrayaḥ<BR>
BhP_12.07.020/1 padārtheṣu yathā dravyaṃ san-mātraṃ rūpa-nāmasu<BR>
BhP_12.07.020/3 bījādi-pañcatāntāsu hy avasthāsu yutāyutam<BR>
BhP_12.07.021/1 virameta yadā cittaṃ hitvā vṛtti-trayaṃ svayam<BR>
BhP_12.07.021/3 yogerla vā tadātmānaṃ vedehāyā nivartate<BR>
BhP_12.07.022/1 evaṃ lakṣaṇa-lakṣyāṇi purāṇāni purā-vidaḥ<BR>
BhP_12.07.022/3 munayo 'ṣṭādaśa prāhuḥ kṣullakāni mahānti ca<BR>
BhP_12.07.023/1 brāhmaṃ pādmaṃ vaiṣṇavaṃ ca śaivaṃ laiṅgaṃ sa-gāruḍaṃ<BR>
BhP_12.07.023/3 nāradīyaṃ bhāgavatam āgneyaṃ skānda-saṃjñitam<BR>
BhP_12.07.024/1 bhaviṣyaṃ brahma-vaivartaṃ mārkaṇḍeyaṃ sa-vāmanam<BR>
BhP_12.07.024/3 vārāhaṃ mātsyaṃ kaurmaṃ ca brahmāṇḍākhyam iti tri-ṣaṭ<BR>
BhP_12.07.025/1 brahmann idaṃ samākhyātaṃ śākhā-praṇayanaṃ muneḥ<BR>
BhP_12.07.025/3 śiṣya-śiṣya-praśiṣyāṇāṃ brahma-tejo-vivardhanam<BR>
BhP_12.08.001/0 śrī-śaunaka uvāca<BR>
BhP_12.08.001/1 sūta jīva ciraṃ sādho vada no vadatāṃ vara<BR>
BhP_12.08.001/3 tamasy apāre bhramatāṃ nṝṇāṃ tvaṃ pāra-darśanaḥ<BR>
BhP_12.08.002/1 āhuś cirāyuṣam ṛṣiṃ mṛkaṇḍu-tanayaṃ janāḥ<BR>
BhP_12.08.002/3 yaḥ kalpānte hy urvarito yena grastam idaṃ jagat<BR>
BhP_12.08.003/1 sa vā asmat-kulotpannaḥ kalpe 'smin bhārgavarṣabhaḥ<BR>
BhP_12.08.003/3 naivādhunāpi bhūtānāṃ samplavaḥ ko 'pi jāyate<BR>
BhP_12.08.004/1 eka evārṇave bhrāmyan dadarśa puruṣaṃ kila<BR>
BhP_12.08.004/3 vaṭa-patra-puṭe tokaṃ śayānaṃ tv ekam adbhutam<BR>
BhP_12.08.005/1 eṣa naḥ saṃśayo bhūyān sūta kautūhalaṃ yataḥ<BR>
BhP_12.08.005/3 taṃ naś chindhi mahā-yogin purāṇeṣv api sammataḥ<BR>
BhP_12.08.006/0 sūta uvāca<BR>
BhP_12.08.006/1 praśnas tvayā maharṣe 'yaṃ kṛto loka-bhramāpahaḥ<BR>
BhP_12.08.006/3 nārāyaṇa-kathā yatra gītā kali-malāpahā<BR>
BhP_12.08.007/1 prāpta-dvijāti-saṃskāro mārkaṇḍeyaḥ pituḥ kramāt<BR>
BhP_12.08.007/3 chandāṃsy adhītya dharmeṇa tapaḥ-svādhyāya-saṃyutaḥ<BR>
BhP_12.08.008/1 bṛhad-vrata-dharaḥ śānto jaṭilo valkalāmbaraḥ<BR>
BhP_12.08.008/3 bibhrat kamaṇḍaluṃ daṇḍam upavītaṃ sa-mekhalam<BR>
BhP_12.08.009/1 kṛṣṇājinaṃ sākṣa-sūtraṃ kuśāṃś ca niyamarddhaye<BR>
BhP_12.08.009/3 agny-arka-guru-viprātmasv arcayan sandhyayor harim<BR>
BhP_12.08.010/1 sāyaṃ prātaḥ sa gurave bhaikṣyam āhṛtya vāg-yataḥ<BR>
BhP_12.08.010/3 bubhuje gurv-anujñātaḥ sakṛn no ced upoṣitaḥ<BR>
BhP_12.08.011/1 evaṃ tapaḥ-svādhyāya-paro varṣāṇām ayutāyutam<BR>
BhP_12.08.011/3 ārādhayan hṛṣīkeśaṃ jigye mṛtyuṃ su-durjayam<BR>
BhP_12.08.012/1 brahmā bhṛgur bhavo dakṣo brahma-putrāś ca ye 'pare<BR>
BhP_12.08.012/3 nṛ-deva-pitṛ-bhūtāni tenāsann ati-vismitāḥ<BR>
BhP_12.08.013/1 itthaṃ bṛhad-vrata-dharas tapaḥ-svādhyāya-saṃyamaiḥ<BR>
BhP_12.08.013/3 dadhyāv adhokṣajaṃ yogī dhvasta-kleśāntarātmanā<BR>
BhP_12.08.014/1 tasyaivaṃ yuñjataś cittaṃ mahā-yogena yoginaḥ<BR>
BhP_12.08.014/3 vyatīyāya mahān kālo manvantara-ṣaḍ-ātmakaḥ<BR>
BhP_12.08.015/1 etat purandaro jñātvā saptame 'smin kilāntare<BR>
BhP_12.08.015/3 tapo-viśaṅkito brahmann ārebhe tad-vighātanam<BR>
BhP_12.08.016/1 gandharvāpsarasaḥ kāmaṃ vasanta-malayānilau<BR>
BhP_12.08.016/3 munaye preṣayām āsa rajas-toka-madau tathā<BR>
BhP_12.08.017/1 te vai tad-āśramaṃ jagmur himādreḥ pārśva uttare<BR>
BhP_12.08.017/3 puṣpabhadrā nadī yatra citrākhyā ca śilā vibho<BR>
BhP_12.08.018/1 tad-āśrama-padaṃ puṇyaṃ puṇya-druma-latāñcitam<BR>
BhP_12.08.018/3 puṇya-dvija-kulākīṛnaṃ puṇyāmala-jalāśayam<BR>
BhP_12.08.019/1 matta-bhramara-saṅgītaṃ matta-kokila-kūjitam<BR>
BhP_12.08.019/3 matta-barhi-naṭāṭopaṃ matta-dvija-kulākulam<BR>
BhP_12.08.020/1 vāyuḥ praviṣṭa ādāya hima-nirjhara-śīkarān<BR>
BhP_12.08.020/3 sumanobhiḥ pariṣvakto vavāv uttambhayan smaram<BR>
BhP_12.08.021/1 udyac-candra-niśā-vaktraḥ pravāla-stabakālibhiḥ<BR>
BhP_12.08.021/3 gopa-druma-latā-jālais tatrāsīt kusumākaraḥ<BR>
BhP_12.08.022/1 anvīyamāno gandharvair gīta-vāditra-yūthakaiḥ<BR>
BhP_12.08.022/3 adṛśyatātta-cāpeṣuḥ svaḥ-strī-yūtha-patiḥ smaraḥ<BR>
BhP_12.08.023/1 hutvāgniṃ samupāsīnaṃ dadṛśuḥ śakra-kiṅkarāḥ<BR>
BhP_12.08.023/3 mīlitākṣaṃ durādharṣaṃ mūrtimantam ivānalam<BR>
BhP_12.08.024/1 nanṛtus tasya purataḥ striyo 'tho gāyakā jaguḥ<BR>
BhP_12.08.024/3 mṛdaṅga-vīṇā-paṇavair vādyaṃ cakrur mano-ramam<BR>
BhP_12.08.025/1 sandadhe 'straṃ sva-dhanuṣi kāmaḥ pañca-mukhaṃ tadā<BR>
BhP_12.08.025/3 madhur mano rajas-toka indra-bhṛtyā vyakampayan<BR>
BhP_12.08.026/1 krīḍantyāḥ puñjikasthalyāḥ kandukaiḥ stana-gauravāt<BR>
BhP_12.08.026/3 bhṛśam udvigna-madhyāyāḥ keśa-visraṃsita-srajaḥ<BR>
BhP_12.08.027/1 itas tato bhramad-dṛṣṭeś calantyā anu kandukam<BR>
BhP_12.08.027/3 vāyur jahāra tad-vāsaḥ sūkṣmaṃ truṭita-mekhalam<BR>
BhP_12.08.028/1 visasarja tadā bāṇaṃ matvā taṃ sva-jitaṃ smaraḥ<BR>
BhP_12.08.028/3 sarvaṃ tatrābhavan mogham anīśasya yathodyamaḥ<BR>
BhP_12.08.029/1 ta ittham apakurvanto munes tat-tejasā mune<BR>
BhP_12.08.029/3 dahyamānā nivavṛtuḥ prabodhyāhim ivārbhakāḥ<BR>
BhP_12.08.030/1 itīndrānucarair brahman dharṣito 'pi mahā-muniḥ<BR>
BhP_12.08.030/3 yan nāgād ahamo bhāvaṃ na tac citraṃ mahatsu hi<BR>
BhP_12.08.031/1 dṛṣṭvā nistejasaṃ kāmaṃ sa-gaṇaṃ bhagavān svarāṭ<BR>
BhP_12.08.031/3 śrutvānubhāvaṃ brahmarṣer vismayaṃ samagāt param<BR>
BhP_12.08.032/1 tasyaivaṃ yuñjataś cittaṃ tapaḥ-svādhyāya-saṃyamaiḥ<BR>
BhP_12.08.032/3 anugrahāyāvirāsīn nara-nārāyaṇo hariḥ<BR>
BhP_12.08.033/1 tau śukla-kṛṣṇau nava-kañja-locanau<BR>
BhP_12.08.033/2 catur-bhujau raurava-valkalāmbarau<BR>
BhP_12.08.033/3 pavitra-pāṇī upavītakaṃ tri-vṛt<BR>
BhP_12.08.033/4 kamaṇḍaluṃ daṇḍam ṛjuṃ ca vaiṇavam<BR>
BhP_12.08.034/1 padmākṣa-mālām uta jantu-mārjanaṃ<BR>
BhP_12.08.034/2 vedaṃ ca sākṣāt tapa eva rūpiṇau<BR>
BhP_12.08.034/3 tapat-taḍid-varṇa-piśaṅga-rociṣā<BR>
BhP_12.08.034/4 prāṃśū dadhānau vibudharṣabhārcitau<BR>
BhP_12.08.035/1 te vai bhagavato rūpe nara-nārāyaṇāv ṛṣī<BR>
BhP_12.08.035/3 dṛṣṭvotthāyādareṇoccair nanāmāṅgena daṇḍa-vat<BR>
BhP_12.08.036/1 sa tat-sandarśanānanda- nirvṛtātmendriyāśayaḥ<BR>
BhP_12.08.036/3 hṛṣṭa-romāśru-pūrṇākṣo na sehe tāv udīkṣitum<BR>
BhP_12.08.037/1 utthāya prāñjaliḥ prahva autsukyād āśliṣann iva<BR>
BhP_12.08.037/3 namo nama itīśānau babhāśe gadgadākṣaram<BR>
BhP_12.08.038/1 tayor āsanam ādāya pādayor avanijya ca<BR>
BhP_12.08.038/3 arhaṇenānulepena dhūpa-mālyair apūjayat<BR>
BhP_12.08.039/1 sukham āsanam āsīnau prasādābhimukhau munī<BR>
BhP_12.08.039/3 punar ānamya pādābhyāṃ gariṣṭhāv idam abravīt<BR>
BhP_12.08.040/0 śrī-mārkaṇḍeya uvāca<BR>
BhP_12.08.040/1 kiṃ varṇaye tava vibho yad-udīrito 'suḥ<BR>
BhP_12.08.040/2 saṃspandate tam anu vāṅ-mana-indriyāṇi<BR>
BhP_12.08.040/3 spandanti vai tanu-bhṛtām aja-śarvayoś ca<BR>
BhP_12.08.040/4 svasyāpy athāpi bhajatām asi bhāva-bandhuḥ<BR>
BhP_12.08.041/1 mūrtī ime bhagavato bhagavaṃs tri-lokyāḥ<BR>
BhP_12.08.041/2 kṣemāya tāpa-viramāya ca mṛtyu-jityai<BR>
BhP_12.08.041/3 nānā bibharṣy avitum anya-tanūr yathedaṃ<BR>
BhP_12.08.041/4 sṛṣṭvā punar grasasi sarvam ivorṇanābhiḥ<BR>
BhP_12.08.042/1 tasyāvituḥ sthira-careśitur aṅghri-mūlaṃ<BR>
BhP_12.08.042/2 yat-sthaṃ na karma-guṇa-kāla-rajaḥ spṛśanti<BR>
BhP_12.08.042/3 yad vai stuvanti ninamanti yajanty abhīkṣṇaṃ<BR>
BhP_12.08.042/4 dhyāyanti veda-hṛdayā munayas tad-āptyai<BR>
BhP_12.08.043/1 nānyaṃ tavāṅghry-upanayād apavarga-mūrteḥ<BR>
BhP_12.08.043/2 kṣemaṃ janasya parito-bhiya īśa vidmaḥ<BR>
BhP_12.08.043/3 brahmā bibhety alam ato dvi-parārdha-dhiṣṇyaḥ<BR>
BhP_12.08.043/4 kālasya te kim uta tat-kṛta-bhautikānām<BR>
BhP_12.08.044/1 tad vai bhajāmy ṛta-dhiyas tava pāda-mūlaṃ<BR>
BhP_12.08.044/2 hitvedam ātma-cchadi cātma-guroḥ parasya<BR>
BhP_12.08.044/3 dehādy apārtham asad antyam abhijña-mātraṃ<BR>
BhP_12.08.044/4 vindeta te tarhi sarva-manīṣitārtham<BR>
BhP_12.08.045/1 sattvaṃ rajas tama itīśa tavātma-bandho<BR>
BhP_12.08.045/2 māyā-mayāḥ sthiti-layodaya-hetavo 'sya<BR>
BhP_12.08.045/3 līlā dhṛtā yad api sattva-mayī praśāntyai<BR>
BhP_12.08.045/4 nānye nṛṇāṃ vyasana-moha-bhiyaś ca yābhyām<BR>
BhP_12.08.046/1 tasmāt taveha bhagavann atha tāvakānāṃ<BR>
BhP_12.08.046/2 śuklāṃ tanuṃ sva-dayitāṃ kuśalā bhajanti<BR>
BhP_12.08.046/3 yat sātvatāḥ puruṣa-rūpam uśanti sattvaṃ<BR>
BhP_12.08.046/4 loko yato 'bhayam utātma-sukhaṃ na cānyat<BR>
BhP_12.08.047/1 tasmai namo bhagavate puruṣāya bhūmne<BR>
BhP_12.08.047/2 viśvāya viśva-gurave para-daivatāya<BR>
BhP_12.08.047/3 nārāyaṇāya ṛṣaye ca narottamāya<BR>
BhP_12.08.047/4 haṃsāya saṃyata-gire nigameśvarāya<BR>
BhP_12.08.048/1 yaṃ vai na veda vitathākṣa-pathair bhramad-dhīḥ<BR>
BhP_12.08.048/2 santaṃ svakeṣv asuṣu hṛdy api dṛk-patheṣu<BR>
BhP_12.08.048/3 tan-māyayāvṛta-matiḥ sa u eva sākṣād<BR>
BhP_12.08.048/4 ādyas tavākhila-guror upasādya vedam<BR>
BhP_12.08.049/1 yad-darśanaṃ nigama ātma-rahaḥ-prakāśaṃ<BR>
BhP_12.08.049/2 muhyanti yatra kavayo 'ja-parā yatantaḥ<BR>
BhP_12.08.049/3 taṃ sarva-vāda-viṣaya-pratirūpa-śīlaṃ<BR>
BhP_12.08.049/4 vande mahā-puruṣam ātma-nigūḍha-bodham<BR>
BhP_12.09.001/0 sūta uvāca<BR>
BhP_12.09.001/1 saṃstuto bhagavān itthaṃ mārkaṇḍeyena dhīmatā<BR>
BhP_12.09.001/3 nārāyaṇo nara-sakhaḥ prīta āha bhṛgūdvaham<BR>
BhP_12.09.002/0 śrī-bhagavān uvāca<BR>
BhP_12.09.002/1 bho bho brahmarṣi-varyo 'si siddha ātma-samādhinā<BR>
BhP_12.09.002/3 mayi bhaktyānapāyinyā tapaḥ-svādhyāya-saṃyamaiḥ<BR>
BhP_12.09.003/1 vayaṃ te parituṣṭāḥ sma tvad-bṛhad-vrata-caryayā<BR>
BhP_12.09.003/3 varaṃ pratīccha bhadraṃ te vara-do 'smi tvad-īpsitam<BR>
BhP_12.09.004/0 śrī-ṛṣir uvāca<BR>
BhP_12.09.004/1 jitaṃ te deva-deveśa prapannārti-harācyuta<BR>
BhP_12.09.004/3 vareṇaitāvatālaṃ no yad bhavān samadṛśyata<BR>
BhP_12.09.005/1 gṛhītvājādayo yasya śrīmat-pādābja-darśanam<BR>
BhP_12.09.005/3 manasā yoga-pakvena sa bhavān me 'kṣi-gocaraḥ<BR>
BhP_12.09.006/1 athāpy ambuja-patrākṣa puṇya-śloka-śikhāmaṇe<BR>
BhP_12.09.006/3 drakṣye māyāṃ yayā lokaḥ sa-pālo veda sad-bhidām<BR>
BhP_12.09.007/0 sūta uvāca<BR>
BhP_12.09.007/1 itīḍito 'rcitaḥ kāmam ṛṣiṇā bhagavān mune<BR>
BhP_12.09.007/3 tatheti sa smayan prāgād badary-āśramam īśvaraḥ<BR>
BhP_12.09.008/1 tam eva cintayann artham ṛṣiḥ svāśrama eva saḥ<BR>
BhP_12.09.008/3 vasann agny-arka-somāmbu- bhū-vāyu-viyad-ātmasu<BR>
BhP_12.09.009/1 dhyāyan sarvatra ca hariṃ bhāva-dravyair apūjayat<BR>
BhP_12.09.009/3 kvacit pūjāṃ visasmāra prema-prasara-samplutaḥ<BR>
BhP_12.09.010/1 tasyaikadā bhṛgu-śreṣṭha puṣpabhadrā-taṭe muneḥ<BR>
BhP_12.09.010/3 upāsīnasya sandhyāyāṃ brahman vāyur abhūn mahān<BR>
BhP_12.09.011/1 taṃ caṇḍa-śabdaṃ samudīrayantaṃ balāhakā anv abhavan karālāḥ<BR>
BhP_12.09.011/3 akṣa-sthaviṣṭhā mumucus taḍidbhiḥ svananta uccair abhi varṣa-dhārāḥ<BR>
BhP_12.09.012/1 tato vyadṛśyanta catuḥ samudrāḥ samantataḥ kṣmā-talam āgrasantaḥ<BR>
BhP_12.09.012/3 samīra-vegormibhir ugra-nakra- mahā-bhayāvarta-gabhīra-ghoṣāḥ<BR>
BhP_12.09.013/1 antar bahiś cādbhir ati-dyubhiḥ kharaiḥ<BR>
BhP_12.09.013/2 śatahradābhir upatāpitaṃ jagat<BR>
BhP_12.09.013/3 catur-vidhaṃ vīkṣya sahātmanā munir<BR>
BhP_12.09.013/4 jalāplutāṃ kṣmāṃ vimanāḥ samatrasat<BR>
BhP_12.09.014/1 tasyaivam udvīkṣata ūrmi-bhīṣaṇaḥ prabhañjanāghūrṇita-vār mahārṇavaḥ<BR>
BhP_12.09.014/3 āpūryamāṇo varaṣadbhir ambudaiḥ kṣmām apyadhād dvīpa-varṣādribhiḥ samam<BR>
BhP_12.09.015/1 sa-kṣmāntarikṣaṃ sa-divaṃ sa-bhā-gaṇaṃ<BR>
BhP_12.09.015/2 trai-lokyam āsīt saha digbhir āplutam<BR>
BhP_12.09.015/3 sa eka evorvarito mahā-munir<BR>
BhP_12.09.015/4 babhrāma vikṣipya jaṭā jaḍāndha-vat<BR>
BhP_12.09.016/1 kṣut-tṛṭ-parīto makarais timiṅgilair<BR>
BhP_12.09.016/2 upadruto vīci-nabhasvatāhataḥ<BR>
BhP_12.09.016/3 tamasy apāre patito bhraman diśo<BR>
BhP_12.09.016/4 na veda khaṃ gāṃ ca pariśrameṣitaḥ<BR>
BhP_12.09.017/1 kracin magno mahāvarte taralais tāḍitaḥ kvacit<BR>
BhP_12.09.017/3 yādobhir bhakṣyate kvāpi svayam anyonya-ghātibhiḥ<BR>
BhP_12.09.018/1 kvacic chokaṃ kvacin mohaṃ kvacid duḥkhaṃ sukhaṃ bhayam<BR>
BhP_12.09.018/3 kvacin mṛtyum avāpnoti vyādhy-ādibhir utārditaḥ<BR>
BhP_12.09.019/1 ayutāyata-varṣāṇāṃ sahasrāṇi śatāni ca<BR>
BhP_12.09.019/3 vyatīyur bhramatas tasmin viṣṇu-māyāvṛtātmanaḥ<BR>
BhP_12.09.020/1 sa kadācid bhramaṃs tasmin pṛthivyāḥ kakudi dvijaḥ<BR>
BhP_12.09.020/3 nyāgrodha-potaṃ dadṛśe phala-pallava-śobhitam<BR>
BhP_12.09.021/1 prāg-uttarasyāṃ śākhāyāṃ tasyāpi dadṛśe śiśum<BR>
BhP_12.09.021/3 śayānaṃ parṇa-puṭake grasantaṃ prabhayā tamaḥ<BR>
BhP_12.09.022/1 mahā-marakata-śyāmaṃ śrīmad-vadana-paṅkajam<BR>
BhP_12.09.022/3 kambu-grīvaṃ mahoraskaṃ su-nasaṃ sundara-bhruvam<BR>
BhP_12.09.023/1 śvāsaijad-alakābhātaṃ kambu-śrī-karṇa-dāḍimam<BR>
BhP_12.09.023/3 vidrumādhara-bhāseṣac- choṇāyita-sudhā-smitam<BR>
BhP_12.09.024/1 padma-garbhāruṇāpāṅgaṃ hṛdya-hāsāvalokanam<BR>
BhP_12.09.024/3 śvāsaijad-vali-saṃvigna- nimna-nābhi-dalodaram<BR>
BhP_12.09.025/1 cārv-aṅgulibhyāṃ pāṇibhyām unnīya caraṇāmbujam<BR>
BhP_12.09.025/3 mukhe nidhāya viprendro dhayantaṃ vīkṣya vismitaḥ<BR>
BhP_12.09.026/1 tad-darśanād vīta-pariśramo mudā protphulla-hṛt-paulma-vilocanāmbujaḥ<BR>
BhP_12.09.026/3 prahṛṣṭa-romādbhuta-bhāva-śaṅkitaḥ praṣṭuṃ puras taṃ prasasāra bālakam<BR>
BhP_12.09.027/1 tāvac chiśor vai śvasitena bhārgavaḥ<BR>
BhP_12.09.027/2 so 'ntaḥ śarīraṃ maśako yathāviśat<BR>
BhP_12.09.027/3 tatrāpy ado nyastam acaṣṭa kṛtsnaśo<BR>
BhP_12.09.027/4 yathā purāmuhyad atīva vismitaḥ<BR>
BhP_12.09.028/1 khaṃ rodasī bhā-gaṇān adri-sāgarān dvīpān sa-varṣān kakubhaḥ surāsurān<BR>
BhP_12.09.028/3 vanāni deśān saritaḥ purākarān kheṭān vrajān āśrama-varṇa-vṛttayaḥ<BR>
BhP_12.09.029/1 mahānti bhūtāny atha bhautikāny asau kālaṃ ca nānā-yuga-kalpa-kalpanam<BR>
BhP_12.09.029/3 yat kiñcid anyad vyavahāra-kāraṇaṃ dadarśa viśvaṃ sad ivāvabhāsitam<BR>
BhP_12.09.030/1 himālayaṃ puṣpavahāṃ ca tāṃ nadīṃ nijāśramaṃ yatra ṛṣī apaśyata<BR>
BhP_12.09.030/3 viśvaṃ vipaśyañ chvasitāc chiśor vai bahir nirasto nyapatal layābdhau<BR>
BhP_12.09.031/1 tasmin pṛthivyāḥ kakudi prarūḍhaṃ vaṭaṃ ca tat-parṇa-puṭe śayānam<BR>
BhP_12.09.031/3 tokaṃ ca tat-prema-sudhā-smitena nirīkṣito 'pāṅga-nirīkṣaṇena<BR>
BhP_12.09.032/1 atha taṃ bālakaṃ vīkṣya netrābhyāṃ dhiṣṭhitaṃ hṛdi<BR>
BhP_12.09.032/3 abhyayād ati-saṅkliṣṭaḥ pariṣvaktum adhokṣajam<BR>
BhP_12.09.033/1 tāvat sa bhagavān sākṣād yogādhīśo guhā-śayaḥ<BR>
BhP_12.09.033/3 antardadha ṛṣeḥ sadyo yathehānīśa-nirmitā<BR>
BhP_12.09.034/1 tam anv atha vaṭo brahman salilaṃ loka-samplavaḥ<BR>
BhP_12.09.034/3 tirodhāyi kṣaṇād asya svāśrame pūrva-vat sthitaḥ<BR>
BhP_12.10.001/0 sūta uvāca<BR>
BhP_12.10.001/1 sa evam anubhūyedaṃ nārāyaṇa-vinirmitam<BR>
BhP_12.10.001/3 vaibhavaṃ yoga-māyāyās tam eva śaraṇaṃ yayau<BR>
BhP_12.10.002/0 śrī-mārkaṇḍeya uvāca<BR>
BhP_12.10.002/1 prapanno 'smy aṅghri-mūlaṃ te prapannābhaya-daṃ hare<BR>
BhP_12.10.002/3 yan-māyayāpi vibudhā muhyanti jñāna-kāśayā<BR>
BhP_12.10.003/0 sūta uvāca<BR>
BhP_12.10.003/1 tam evaṃ nibhṛtātmānaṃ vṛṣeṇa divi paryaṭan<BR>
BhP_12.10.003/3 rudrāṇyā bhagavān rudro dadarśa sva-gaṇair vṛtaḥ<BR>
BhP_12.10.004/1 athomā tam ṛṣiṃ vīkṣya giriśaṃ samabhāṣata<BR>
BhP_12.10.004/3 paśyemaṃ bhagavan vipraṃ nibhṛtātmendriyāśayam<BR>
BhP_12.10.005/1 nibhṛtoda-jhaṣa-vrāto vātāpāye yathārṇavaḥ<BR>
BhP_12.10.005/3 kurv asya tapasaḥ sākṣāt saṃsiddhiṃ siddhi-do bhavān<BR>
BhP_12.10.006/0 śrī-bhagavān uvāca<BR>
BhP_12.10.006/1 naivecchaty āśiṣaḥ kvāpi brahmarṣir mokṣam apy uta<BR>
BhP_12.10.006/3 bhaktiṃ parāṃ bhagavati labdhavān puruṣe 'vyaye<BR>
BhP_12.10.007/1 athāpi saṃvadiṣyāmo bhavāny etena sādhunā<BR>
BhP_12.10.007/3 ayaṃ hi paramo lābho nṛṇāṃ sādhu-samāgamaḥ<BR>
BhP_12.10.008/0 sūta uvāca<BR>
BhP_12.10.008/1 ity uktvā tam upeyāya bhagavān sa satāṃ gatiḥ<BR>
BhP_12.10.008/3 īśānaḥ sarva-vidyānām īśvaraḥ sarva-dehinām<BR>
BhP_12.10.009/1 tayor āgamanaṃ sākṣād īśayor jagad-ātmanoḥ<BR>
BhP_12.10.009/3 na veda ruddha-dhī-vṛttir ātmānaṃ viśvam eva ca<BR>
BhP_12.10.010/1 bhagavāṃs tad abhijñāya giriśo yoga-māyayā<BR>
BhP_12.10.010/3 āviśat tad-guhākāśaṃ vāyuś chidram iveśvaraḥ<BR>
BhP_12.10.011/1 ātmany api śivaṃ prāptaṃ taḍit-piṅga-jaṭā-dharam<BR>
BhP_12.10.011/3 try-akṣaṃ daśa-bhujaṃ prāṃśum udyantam iva bhāskaram<BR>
BhP_12.10.012/1 vyāghra-carmāmbaraṃ śūla- dhanur-iṣv-asi-carmabhiḥ<BR>
BhP_12.10.012/3 akṣa-mālā-ḍamaruka- kapālaṃ paraśuṃ saha<BR>
BhP_12.10.013/1 bibhrāṇaṃ sahasā bhātaṃ vicakṣya hṛdi vismitaḥ<BR>
BhP_12.10.013/3 kim idaṃ kuta eveti samādher virato muniḥ<BR>
BhP_12.10.014/1 netre unmīlya dadṛśe sa-gaṇaṃ somayāgatam<BR>
BhP_12.10.014/3 rudraṃ tri-lokaika-guruṃ nanāma śirasā muniḥ<BR>
BhP_12.10.015/1 tasmai saparyāṃ vyadadhāt sa-gaṇāya sahomayā<BR>
BhP_12.10.015/3 svāgatāsana-pādyārghya- gandha-srag-dhūpa-dīpakaiḥ<BR>
BhP_12.10.016/1 āha tv ātmānubhāvena pūrṇa-kāmasya te vibho<BR>
BhP_12.10.016/3 karavāma kim īśāna yenedaṃ nirvṛtaṃ jagat<BR>
BhP_12.10.017/1 namaḥ śivāya śāntāya sattvāya pramṛḍāya ca<BR>
BhP_12.10.017/3 rajo-juṣe 'tha ghorāya namas tubhyaṃ tamo-juṣe<BR>
BhP_12.10.018/0 sūta uvāca<BR>
BhP_12.10.018/1 evaṃ stutaḥ sa bhagavān ādi-devaḥ satāṃ gatiḥ<BR>
BhP_12.10.018/3 parituṣṭaḥ prasannātmā prahasaṃs tam abhāṣata<BR>
BhP_12.10.019/0 śrī-bhagavān uvāca<BR>
BhP_12.10.019/1 varaṃ vṛṇīṣva naḥ kāmaṃ vara-deśā vayaṃ trayaḥ<BR>
BhP_12.10.019/3 amoghaṃ darśanaṃ yeṣāṃ martyo yad vindate 'mṛtam<BR>
BhP_12.10.020/1 brāhmaṇāḥ sādhavaḥ śāntā niḥsaṅgā bhūta-vatsalāḥ<BR>
BhP_12.10.020/3 ekānta-bhaktā asmāsu nirvairāḥ sama-darśinaḥ<BR>
BhP_12.10.021/1 sa-lokā loka-pālās tān vandanty arcanty upāsate<BR>
BhP_12.10.021/3 ahaṃ ca bhagavān brahmā svayaṃ ca harir īśvaraḥ<BR>
BhP_12.10.022/1 na te mayy acyute 'je ca bhidām aṇv api cakṣate<BR>
BhP_12.10.022/3 nātmanaś ca janasyāpi tad yuṣmān vayam īmahi<BR>
BhP_12.10.023/1 na hy am-mayāni tīrthāni na devāś cetanojjhitāḥ<BR>
BhP_12.10.023/3 te punanty uru-kālena yūyaṃ darśana-mātrataḥ<BR>
BhP_12.10.024/1 brāhmaṇebhyo namasyāmo ye 'smad-rūpaṃ trayī-mayam<BR>
BhP_12.10.024/3 bibhraty ātma-samādhāna- tapaḥ-svādhyāya-saṃyamaiḥ<BR>
BhP_12.10.025/1 śravaṇād darśanād vāpi mahā-pātakino 'pi vaḥ<BR>
BhP_12.10.025/3 śudhyerann antya-jāś cāpi kim u sambhāṣaṇādibhiḥ<BR>
BhP_12.10.026/0 sūta uvāca<BR>
BhP_12.10.026/1 iti candra-lalāmasya dharma-gahyopabṛṃhitam<BR>
BhP_12.10.026/3 vaco 'mṛtāyanam ṛṣir nātṛpyat karṇayoḥ piban<BR>
BhP_12.10.027/1 sa ciraṃ māyayā viṣṇor bhrāmitaḥ karśito bhṛśam<BR>
BhP_12.10.027/3 śiva-vāg-amṛta-dhvasta- kleśa-puñjas tam abravīt<BR>
BhP_12.10.028/0 śrī-mārkaṇḍeya uvāca<BR>
BhP_12.10.028/1 aho īśvara-līleyaṃ durvibhāvyā śarīriṇām<BR>
BhP_12.10.028/3 yan namantīśitavyāni stuvanti jagad-īśvarāḥ<BR>
BhP_12.10.029/1 dharmaṃ grāhayituṃ prāyaḥ pravaktāraś ca dehinām<BR>
BhP_12.10.029/3 ācaranty anumodante kriyamāṇaṃ stuvanti ca<BR>
BhP_12.10.030/1 naitāvatā bhagavataḥ sva-māyā-maya-vṛttibhiḥ<BR>
BhP_12.10.030/3 na duṣyetānubhāvas tair māyinaḥ kuhakaṃ yathā<BR>
BhP_12.10.031/1 sṛṣṭvedaṃ manasā viśvam ātmanānupraviśya yaḥ<BR>
BhP_12.10.031/3 guṇaiḥ kurvadbhir ābhāti karteva svapna-dṛg yathā<BR>
BhP_12.10.032/1 tasmai namo bhagavate tri-guṇāya guṇātmane<BR>
BhP_12.10.032/3 kevalāyādvitīyāya gurave brahma-mūrtaye<BR>
BhP_12.10.033/1 kaṃ vṛṇe nu paraṃ bhūman varaṃ tvad vara-darśanāt<BR>
BhP_12.10.033/3 yad-darśanāt pūrṇa-kāmaḥ satya-kāmaḥ pumān bhavet<BR>
BhP_12.10.034/1 varam ekaṃ vṛṇe 'thāpi pūrṇāt kāmābhivarṣaṇāt<BR>
BhP_12.10.034/3 bhagavaty acyutāṃ bhaktiṃ tat-pareṣu tathā tvayi<BR>
BhP_12.10.035/0 sūta uvāca<BR>
BhP_12.10.035/1 ity arcito 'bhiṣṭutaś ca muninā sūktayā girā<BR>
BhP_12.10.035/3 tam āha bhagavāñ charvaḥ śarvayā cābhinanditaḥ<BR>
BhP_12.10.036/1 kāmo maharṣe sarvo 'yaṃ bhaktimāṃs tvam adhokṣaje<BR>
BhP_12.10.036/3 ā-kalpāntād yaśaḥ puṇyam ajarāmaratā tathā<BR>
BhP_12.10.037/1 jñānaṃ trai-kālikaṃ brahman vijñānaṃ ca viraktimat<BR>
BhP_12.10.037/3 brahma-varcasvino bhūyāt purāṇācāryatāstu te<BR>
BhP_12.10.038/0 sūta uvāca<BR>
BhP_12.10.038/1 evaṃ varān sa munaye dattvāgāt try-akṣa īśvaraḥ<BR>
BhP_12.10.038/3 devyai tat-karma kathayann anubhūtaṃ purāmunā<BR>
BhP_12.10.039/1 so 'py avāpta-mahā-yoga- mahimā bhārgavottamaḥ<BR>
BhP_12.10.039/3 vicaraty adhunāpy addhā harāv ekāntatāṃ gataḥ<BR>
BhP_12.10.040/1 anuvarṇitam etat te mārkaṇḍeyasya dhīmataḥ<BR>
BhP_12.10.040/3 anubhūtaṃ bhagavato māyā-vaibhavam adbhutam<BR>
BhP_12.10.041/1 etat kecid avidvāṃso māyā-saṃsṛtir ātmanaḥ<BR>
BhP_12.10.041/3 anādy-āvartitaṃ nṝṇāṃ kādācitkaṃ pracakṣate<BR>
BhP_12.10.042/1 ya evam etad bhṛgu-varya varṇitaṃ rathāṅga-pāṇer anubhāva-bhāvitam<BR>
BhP_12.10.042/3 saṃśrāvayet saṃśṛṇuyād u tāv ubhau tayor na karmāśaya-saṃsṛtir bhavet<BR>
BhP_12.11.001/0 śrī-śaunaka uvāca<BR>
BhP_12.11.001/1 athemam arthaṃ pṛcchāmo bhavantaṃ bahu-vittamam<BR>
BhP_12.11.001/3 samasta-tantra-rāddhānte bhavān bhāgavata tattva-vit<BR>
BhP_12.11.002/1 tāntrikāḥ paricaryāyāṃ kevalasya śriyaḥ pateḥ<BR>
BhP_12.11.002/3 aṅgopāṅgāyudhākalpaṃ kalpayanti yathā ca yaiḥ<BR>
BhP_12.11.003/1 tan no varṇaya bhadraṃ te kriyā-yogaṃ bubhutsatām<BR>
BhP_12.11.003/3 yena kriyā-naipuṇena martyo yāyād amartyatām<BR>
BhP_12.11.004/0 sūta uvāca<BR>
BhP_12.11.004/1 namaskṛtya gurūn vakṣye vibhūtīr vaiṣṇavīr api<BR>
BhP_12.11.004/3 yāḥ proktā veda-tantrābhyām ācāryaiḥ padmajādibhiḥ<BR>
BhP_12.11.005/1 māyādyair navabhis tattvaiḥ sa vikāra-mayo virāṭ<BR>
BhP_12.11.005/3 nirmito dṛśyate yatra sa-citke bhuvana-trayam<BR>
BhP_12.11.006/1 etad vai pauruṣaṃ rūpaṃ bhūḥ pādau dyauḥ śiro nabhaḥ<BR>
BhP_12.11.006/3 nābhiḥ sūryo 'kṣiṇī nāse vāyuḥ karṇau diśaḥ prabhoḥ<BR>
BhP_12.11.007/1 prajāpatiḥ prajananam apāno mṛtyur īśituḥ<BR>
BhP_12.11.007/3 tad-bāhavo loka-pālā manaś candro bhruvau yamaḥ<BR>
BhP_12.11.008/1 lajjottaro 'dharo lobho dantā jyotsnā smayo bhramaḥ<BR>
BhP_12.11.008/3 romāṇi bhūruhā bhūmno meghāḥ puruṣa-mūrdhajāḥ<BR>
BhP_12.11.009/1 yāvān ayaṃ vai puruṣo yāvatyā saṃsthayā mitaḥ<BR>
BhP_12.11.009/3 tāvān asāv api mahā- puruṣo loka-saṃsthayā<BR>
BhP_12.11.010/1 kaustubha-vyapadeśena svātma-jyotir bibharty ajaḥ<BR>
BhP_12.11.010/3 tat-prabhā vyāpinī sākṣāt śrīvatsam urasā vibhuḥ<BR>
BhP_12.11.011/1 sva-māyāṃ vana-mālākhyāṃ nānā-guṇa-mayīṃ dadhat<BR>
BhP_12.11.011/3 vāsaś chando-mayaṃ pītaṃ brahma-sūtraṃ tri-vṛt svaram<BR>
BhP_12.11.012/1 bibharti sāṅkhyaṃ yogaṃ ca devo makara-kuṇḍale<BR>
BhP_12.11.012/3 mauliṃ padaṃ pārameṣṭhyaṃ sarva-lokābhayaṅ-karam<BR>
BhP_12.11.013/1 avyākṛtam anantākhyam āsanaṃ yad-adhiṣṭhitaḥ<BR>
BhP_12.11.013/3 dharma-jñānādibhir yuktaṃ sattvaṃ padmam ihocyate<BR>
BhP_12.11.014/1 ojaḥ-saho-bala-yutaṃ mukhya-tattvaṃ gadāṃ dadhat<BR>
BhP_12.11.014/3 apāṃ tattvaṃ dara-varaṃ tejas-tattvaṃ sudarśanam<BR>
BhP_12.11.015/1 nabho-nibhaṃ nabhas-tattvam asiṃ carma tamo-mayam<BR>
BhP_12.11.015/3 kāla-rūpaṃ dhanuḥ śārṅgaṃ tathā karma-mayeṣudhim<BR>
BhP_12.11.016/1 indriyāṇi śarān āhur ākūtīr asya syandanam<BR>
BhP_12.11.016/3 tan-mātrāṇy asyābhivyaktiṃ mudrayārtha-kriyātmatām<BR>
BhP_12.11.017/1 maṇḍalaṃ deva-yajanaṃ dīkṣā saṃskāra ātmanaḥ<BR>
BhP_12.11.017/3 paricaryā bhagavata ātmano durita-kṣayaḥ<BR>
BhP_12.11.018/1 bhagavān bhaga-śabdārthaṃ līlā-kamalam udvahan<BR>
BhP_12.11.018/3 dharmaṃ yaśaś ca bhagavāṃś cāmara-vyajane 'bhajat<BR>
BhP_12.11.019/1 ātapatraṃ tu vaikuṇṭhaṃ dvijā dhāmākuto-bhayam<BR>
BhP_12.11.019/3 tri-vṛd vedaḥ suparṇākhyo yajñaṃ vahati pūruṣam<BR>
BhP_12.11.020/1 anapāyinī bhagavatī śṛīḥ sākṣād ātmano hareḥ<BR>
BhP_12.11.020/3 viṣvakṣenas tantra-mūrtir viditaḥ pārṣadādhipaḥ<BR>
BhP_12.11.020/5 nandādayo 'ṣṭau dvāḥ-sthāś ca te 'ṇimādyā harer guṇāḥ<BR>
BhP_12.11.021/1 vāsudevaḥ saṅkarṣaṇaḥ pradyumnaḥ puruṣaḥ svayam<BR>
BhP_12.11.021/3 aniruddha iti brahman mūrti-vyūho 'bhidhīyate<BR>
BhP_12.11.022/1 sa viśvas taijasaḥ prājñas turīya iti vṛttibhiḥ<BR>
BhP_12.11.022/3 arthendriyāśaya-jñānair bhagavān paribhāvyate<BR>
BhP_12.11.023/1 aṅgopāṅgāyudhākalpair bhagavāṃs tac catuṣṭayam<BR>
BhP_12.11.023/3 bibharti sma catur-mūrtir bhagavān harir īśvaraḥ<BR>
BhP_12.11.024/1 dvija-ṛṣabha sa eṣa brahma-yoniḥ svayaṃ-dṛk<BR>
BhP_12.11.024/2 sva-mahima-paripūrṇo māyayā ca svayaitat<BR>
BhP_12.11.024/3 sṛjati harati pātīty ākhyayānāvṛtākṣo<BR>
BhP_12.11.024/4 vivṛta iva niruktas tat-parair ātma-labhyaḥ<BR>
BhP_12.11.025/1 śrī-kṛṣṇa kṛṣṇa-sakha vṛṣṇy-ṛṣabhāvani-dhrug-<BR>
BhP_12.11.025/2 rājanya-vaṃśa-dahanānapavarga-vīrya<BR>
BhP_12.11.025/3 govinda gopa-vanitā-vraja-bhṛtya-gīta<BR>
BhP_12.11.025/4 tīrtha-śravaḥ śravaṇa-maṅgala pāhi bhṛtyān<BR>
BhP_12.11.026/1 ya idaṃ kalya utthāya mahā-puruṣa-lakṣaṇam<BR>
BhP_12.11.026/3 tac-cittaḥ prayato japtvā brahma veda guhāśayam<BR>
BhP_12.11.027/0 śrī-śaunaka uvāca<BR>
BhP_12.11.027/1 śuko yad āha bhagavān viṣṇu-rātāya śṛṇvate<BR>
BhP_12.11.027/3 sauro gaṇo māsi māsi nānā vasati saptakaḥ<BR>
BhP_12.11.028/1 teṣāṃ nāmāni karmāṇi niyuktānām adhīśvaraiḥ<BR>
BhP_12.11.028/3 brūhi naḥ śraddadhānānāṃ vyūhaṃ sūryātmano hareḥ<BR>
BhP_12.11.029/0 sūta uvāca<BR>
BhP_12.11.029/1 anādy-avidyayā viṣṇor ātmanaḥ sarva-dehinām<BR>
BhP_12.11.029/3 nirmito loka-tantro 'yaṃ lokeṣu parivartate<BR>
BhP_12.11.030/1 eka eva hi lokānāṃ sūrya ātmādi-kṛd dhariḥ<BR>
BhP_12.11.030/3 sarva-veda-kriyā-mūlam ṛṣibhir bahudhoditaḥ<BR>
BhP_12.11.031/1 kālo deśaḥ kriyā kartā karaṇaṃ kāryam āgamaḥ<BR>
BhP_12.11.031/3 dravyaṃ phalam iti brahman navadhokto 'jayā hariḥ<BR>
BhP_12.11.032/1 madhv-ādiṣu dvādaśasu bhagavān kāla-rūpa-dhṛk<BR>
BhP_12.11.032/3 loka-tantrāya carati pṛthag dvādaśabhir gaṇaiḥ<BR>
BhP_12.11.033/1 dhātā kṛtasthalī hetir vāsukī rathakṛn mune<BR>
BhP_12.11.033/3 pulastyas tumburur iti madhu-māsaṃ nayanty amī<BR>
BhP_12.11.034/1 aryamā pulaho 'thaujāḥ prahetiḥ puñjikasthalī<BR>
BhP_12.11.034/3 nāradaḥ kacchanīraś ca nayanty ete sma mādhavam<BR>
BhP_12.11.035/1 mitro 'triḥ pauruṣeyo 'tha takṣako menakā hahāḥ<BR>
BhP_12.11.035/3 rathasvana iti hy ete śukra-māsaṃ nayanty amī<BR>
BhP_12.11.036/1 vasiṣṭho varuṇo rambhā sahajanyas tathā huhūḥ<BR>
BhP_12.11.036/3 śukraś citrasvanaś caiva śuci-māsaṃ nayanty amī<BR>
BhP_12.11.037/1 indro viśvāvasuḥ śrotā elāpatras tathāṅgirāḥ<BR>
BhP_12.11.037/3 pramlocā rākṣaso varyo nabho-māsaṃ nayanty amī<BR>
BhP_12.11.038/1 vivasvān ugrasenaś ca vyāghra āsāraṇo bhṛguḥ<BR>
BhP_12.11.038/3 anumlocā śaṅkhapālo nabhasyākhyaṃ nayanty amī<BR>
BhP_12.11.039/1 pūṣā dhanañjayo vātaḥ suṣeṇaḥ surucis tathā<BR>
BhP_12.11.039/3 ghṛtācī gautamaś ceti tapo-māsaṃ nayanty amī<BR>
BhP_12.11.040/1 ṛtur varcā bharadvājaḥ parjanyaḥ senajit tathā<BR>
BhP_12.11.040/3 viśva airāvataś caiva tapasyākhyaṃ nayanty amī<BR>
BhP_12.11.041/1 athāṃśuḥ kaśyapas tārkṣya ṛtasenas tathorvaśī<BR>
BhP_12.11.041/3 vidyucchatrur mahāśaṅkhaḥ saho-māsaṃ nayanty amī<BR>
BhP_12.11.042/1 bhagaḥ sphūrjo 'riṣṭanemir ūrṇa āyuś ca pañcamaḥ<BR>
BhP_12.11.042/3 karkoṭakaḥ pūrvacittiḥ puṣya-māsaṃ nayanty amī<BR>
BhP_12.11.043/1 tvaṣṭā ṛcīka-tanayaḥ kambalaś ca tilottamā<BR>
BhP_12.11.043/3 brahmāpeto 'tha satajid dhṛtarāṣṭra iṣam-bharāḥ<BR>
BhP_12.11.044/1 viṣṇur aśvataro rambhā sūryavarcāś ca satyajit<BR>
BhP_12.11.044/3 viśvāmitro makhāpeta ūrja-māsaṃ nayanty amī<BR>
BhP_12.11.045/1 etā bhagavato viṣṇor ādityasya vibhūtayaḥ<BR>
BhP_12.11.045/3 smaratāṃ sandhyayor nṝṇāṃ haranty aṃho dine dine<BR>
BhP_12.11.046/1 dvādaśasv api māseṣu devo 'sau ṣaḍbhir asya vai<BR>
BhP_12.11.046/3 caran samantāt tanute paratreha ca san-matim<BR>
BhP_12.11.047/1 sāmarg-yajurbhis tal-liṅgair ṛṣayaḥ saṃstuvanty amum<BR>
BhP_12.11.047/3 gandharvās taṃ pragāyanti nṛtyanty apsaraso 'grataḥ<BR>
BhP_12.11.048/1 unnahyanti rathaṃ nāgā grāmaṇyo ratha-yojakāḥ<BR>
BhP_12.11.048/3 codayanti rathaṃ pṛṣṭhe nairṛtā bala-śālinaḥ<BR>
BhP_12.11.049/1 vālakhilyāḥ sahasrāṇi ṣaṣṭir brahmarṣayo 'malāḥ<BR>
BhP_12.11.049/3 purato 'bhimukhaṃ yānti stuvanti stutibhir vibhum<BR>
BhP_12.11.050/1 evaṃ hy anādi-nidhano bhagavān harir īśvaraḥ<BR>
BhP_12.11.050/3 kalpe kalpe svam ātmānaṃ vyūhya lokān avaty ajaḥ<BR>
BhP_12.12.001/0 sūta uvāca<BR>
BhP_12.12.001/1 namo dharmāya mahate namaḥ kṛṣṇāya vedhase<BR>
BhP_12.12.001/3 brahmaṇebhyo namaskṛtya dharmān vakṣye sanātanān<BR>
BhP_12.12.002/1 etad vaḥ kathitaṃ viprā viṣṇoś caritam adbhutam<BR>
BhP_12.12.002/3 bhavadbhir yad ahaṃ pṛṣṭo narāṇāṃ puruṣocitam<BR>
BhP_12.12.003/1 atra saṅkīrtitaḥ sākṣāt sarva-pāpa-haro hariḥ<BR>
BhP_12.12.003/3 nārāyaṇo hṛṣīkeśo bhagavān sātvatām patiḥ<BR>
BhP_12.12.004/1 atra brahma paraṃ guhyaṃ jagataḥ prabhavāpyayam<BR>
BhP_12.12.004/3 jñānaṃ ca tad-upākhyānaṃ proktaṃ vijñāna-saṃyutam<BR>
BhP_12.12.005/1 bhakti-yogaḥ samākhyāto vairāgyaṃ ca tad-āśrayam<BR>
BhP_12.12.005/3 pārīkṣitam upākhyānaṃ nāradākhyānam eva ca<BR>
BhP_12.12.006/1 prāyopaveśo rājarṣer vipra-śāpāt parīkṣitaḥ<BR>
BhP_12.12.006/3 śukasya brahmarṣabhasya saṃvādaś ca parīkṣitaḥ<BR>
BhP_12.12.007/1 yoga-dhāraṇayotkrāntiḥ saṃvādo nāradājayoḥ<BR>
BhP_12.12.007/3 avatārānugītaṃ ca sargaḥ prādhāniko 'grataḥ<BR>
BhP_12.12.008/1 viduroddhava-saṃvādaḥ kṣattṛ-maitreyayos tataḥ<BR>
BhP_12.12.008/3 purāṇa-saṃhitā-praśno mahā-puruṣa-saṃsthitiḥ<BR>
BhP_12.12.009/1 tataḥ prākṛtikaḥ sargaḥ sapta vaikṛtikāś ca ye<BR>
BhP_12.12.009/3 tato brahmāṇḍa-sambhūtir vairājaḥ puruṣo yataḥ<BR>
BhP_12.12.010/1 kālasya sthūla-sūkṣmasya gatiḥ padma-samudbhavaḥ<BR>
BhP_12.12.010/3 bhuva uddharaṇe 'mbhodher hiraṇyākṣa-vadho yathā<BR>
BhP_12.12.011/1 ūrdhva-tiryag-avāk-sargo rudra-sargas tathaiva ca<BR>
BhP_12.12.011/3 ardha-nārīśvarasyātha yataḥ svāyambhuvo manuḥ<BR>
BhP_12.12.012/1 śatarūpā ca yā strīṇām ādyā prakṛtir uttamā<BR>
BhP_12.12.012/3 santāno dharma-patnīnāṃ kardamasya prajāpateḥ<BR>
BhP_12.12.013/1 avatāro bhagavataḥ kapilasya mahātmanaḥ<BR>
BhP_12.12.013/3 devahūtyāś ca saṃvādaḥ kapilena ca dhīmatā<BR>
BhP_12.12.014/1 nava-brahma-samutpattir dakṣa-yajña-vināśanam<BR>
BhP_12.12.014/3 dhruvasya caritaṃ paścāt pṛthoḥ prācīnabarhiṣaḥ<BR>
BhP_12.12.015/1 nāradasya ca saṃvādas tataḥ praiyavrataṃ dvijāḥ<BR>
BhP_12.12.015/3 nābhes tato 'nucaritam ṛṣabhasya bharatasya ca<BR>
BhP_12.12.016/1 dvīpa-varṣa-samudrāṇāṃ giri-nady-upavarṇanam<BR>
BhP_12.12.016/3 jyotiś-cakrasya saṃsthānaṃ pātāla-naraka-sthitiḥ<BR>
BhP_12.12.017/1 dakṣa-janma pracetobhyas tat-putrīṇāṃ ca santatiḥ<BR>
BhP_12.12.017/3 yato devāsura-narās tiryaṅ-naga-khagādayaḥ<BR>
BhP_12.12.018/1 tvāṣṭrasya janma-nidhanaṃ putrayoś ca diter dvijāḥ<BR>
BhP_12.12.018/3 daityeśvarasya caritaṃ prahrādasya mahātmanaḥ<BR>
BhP_12.12.019/1 manv-antarānukathanaṃ gajendrasya vimokṣaṇam<BR>
BhP_12.12.019/3 manv-antarāvatārāś ca viṣṇor hayaśirādayaḥ<BR>
BhP_12.12.020/1 kaurmaṃ mātsyaṃ nārasiṃhaṃ vāmanaṃ ca jagat-pateḥ<BR>
BhP_12.12.020/3 kṣīroda-mathanaṃ tadvad amṛtārthe divaukasām<BR>
BhP_12.12.021/1 devāsura-mahā-yuddhaṃ rāja-vaṃśānukīrtanam<BR>
BhP_12.12.021/3 ikṣvāku-janma tad-vaṃśaḥ sudyumnasya mahātmanaḥ<BR>
BhP_12.12.022/1 ilopākhyānam atroktaṃ tāropākhyānam eva ca<BR>
BhP_12.12.022/3 sūrya-vaṃśānukathanaṃ śaśādādyā nṛgādayaḥ<BR>
BhP_12.12.023/1 saukanyaṃ cātha śaryāteḥ kakutsthasya ca dhīmataḥ<BR>
BhP_12.12.023/3 khaṭvāṅgasya ca māndhātuḥ saubhareḥ sagarasya ca<BR>
BhP_12.12.024/1 rāmasya kośalendrasya caritaṃ kilbiṣāpaham<BR>
BhP_12.12.024/3 nimer aṅga-parityāgo janakānāṃ ca sambhavaḥ<BR>
BhP_12.12.025/1 rāmasya bhārgavendrasya niḥkṣatṛī-karaṇaṃ bhuvaḥ<BR>
BhP_12.12.025/3 ailasya soma-vaṃśasya yayāter nahuṣasya ca<BR>
BhP_12.12.026/1 dauṣmanter bharatasyāpi śāntanos tat-sutasya ca<BR>
BhP_12.12.026/3 yayāter jyeṣṭha-putrasya yador vaṃśo 'nukīrtitaḥ<BR>
BhP_12.12.027/1 yatrāvatīṛṇo bhagavān kṛṣṇākhyo jagad-īśvaraḥ<BR>
BhP_12.12.027/3 vasudeva-gṛhe janma tato vṛddhiś ca gokule<BR>
BhP_12.12.028/1 tasya karmāṇy apārāṇi kīrtitāny asura-dviṣaḥ<BR>
BhP_12.12.028/3 pūtanāsu-payaḥ-pānaṃ śakaṭoccāṭanaṃ śiśoḥ<BR>
BhP_12.12.029/1 tṛṇāvartasya niṣpeṣas tathaiva baka-vatsayoḥ<BR>
BhP_12.12.029/3 aghāsura-vadho dhātrā vatsa-pālāvagūhanam<BR>
BhP_12.12.030/1 dhenukasya saha-bhrātuḥ pralambasya ca saṅkṣayaḥ<BR>
BhP_12.12.030/3 gopānāṃ ca paritrāṇaṃ dāvāgneḥ parisarpataḥ<BR>
BhP_12.12.031/1 damanaṃ kāliyasyāher mahāher nanda-mokṣaṇam<BR>
BhP_12.12.031/3 vrata-caryā tu kanyānāṃ yatra tuṣṭo 'cyuto vrataiḥ<BR>
BhP_12.12.032/1 prasādo yajña-patnībhyo viprāṇāṃ cānutāpanam<BR>
BhP_12.12.032/3 govardhanoddhāraṇaṃ ca śakrasya surabher atha<BR>
BhP_12.12.033/1 yajñabhiṣekaḥ kṛṣṇasya strībhiḥ krīḍā ca rātriṣu<BR>
BhP_12.12.033/3 śaṅkhacūḍasya durbuddher vadho 'riṣṭasya keśinaḥ<BR>
BhP_12.12.034/1 akrūrāgamanaṃ paścāt prasthānaṃ rāma-kṛṣṇayoḥ<BR>
BhP_12.12.034/3 vraja-strīṇāṃ vilāpaś ca mathurālokanaṃ tataḥ<BR>
BhP_12.12.035/1 gaja-muṣṭika-cāṇūra- kaṃsādīnāṃ tathā vadhaḥ<BR>
BhP_12.12.035/3 mṛtasyānayanaṃ sūnoḥ punaḥ sāndīpaner guroḥ<BR>
BhP_12.12.036/1 mathurāyāṃ nivasatā yadu-cakrasya yat priyam<BR>
BhP_12.12.036/3 kṛtam uddhava-rāmābhyāṃ yutena hariṇā dvijāḥ<BR>
BhP_12.12.037/1 jarāsandha-samānīta- sainyasya bahuśo vadhaḥ<BR>
BhP_12.12.037/3 ghātanaṃ yavanendrasya kuśasthalyā niveśanam<BR>
BhP_12.12.038/1 ādānaṃ pārijātasya sudharmāyāḥ surālayāt<BR>
BhP_12.12.038/3 rukmiṇyā haraṇaṃ yuddhe pramathya dviṣato hareḥ<BR>
BhP_12.12.039/1 harasya jṛmbhaṇaṃ yuddhe bāṇasya bhuja-kṛntanam<BR>
BhP_12.12.039/3 prāgjyotiṣa-patiṃ hatvā kanyānāṃ haraṇaṃ ca yat<BR>
BhP_12.12.040/1 caidya-pauṇḍraka-śālvānāṃ dantavakrasya durmateḥ<BR>
BhP_12.12.040/3 śambaro dvividaḥ pīṭho muraḥ pañcajanādayaḥ<BR>
BhP_12.12.041/1 māhātmyaṃ ca vadhas teṣāṃ vārāṇasyāś ca dāhanam<BR>
BhP_12.12.041/3 bhārāvataraṇaṃ bhūmer nimittī-kṛtya pāṇḍavān<BR>
BhP_12.12.042/1 vipra-śāpāpadeśena saṃhāraḥ sva-kulasya ca<BR>
BhP_12.12.042/3 uddhavasya ca saṃvādo vasudevasya cādbhutaḥ<BR>
BhP_12.12.043/1 yatrātma-vidyā hy akhilā proktā dharma-vinirṇayaḥ<BR>
BhP_12.12.043/3 tato martya-parityāga ātma-yogānubhāvataḥ<BR>
BhP_12.12.044/1 yuga-lakṣaṇa-vṛttiś ca kalau nṝṇām upaplavaḥ<BR>
BhP_12.12.044/3 catur-vidhaś ca pralaya utpattis tri-vidhā tathā<BR>
BhP_12.12.045/1 deha-tyāgaś ca rājarṣer viṣṇu-rātasya dhīmataḥ<BR>
BhP_12.12.045/3 śākhā-praṇayanam ṛṣer mārkaṇḍeyasya sat-kathā<BR>
BhP_12.12.045/5 mahā-puruṣa-vinyāsaḥ sūryasya jagad-ātmanaḥ<BR>
BhP_12.12.046/1 iti coktaṃ dvija-śreṣṭhā yat pṛṣṭo 'ham ihāsmi vaḥ<BR>
BhP_12.12.046/3 līlāvatāra-karmāṇi kīrtitānīha sarvaśaḥ<BR>
BhP_12.12.047/1 patitaḥ skhalitaś cārtaḥ kṣuttvā vā vivaśo gṛṇan<BR>
BhP_12.12.047/3 haraye nama ity uccair mucyate sarva-pātakāt<BR>
BhP_12.12.048/1 saṅkīrtyamāno bhagavān anantaḥ śrutānubhāvo vyasanaṃ hi puṃsām<BR>
BhP_12.12.048/3 praviśya cittaṃ vidhunoty aśeṣaṃ yathā tamo 'rko 'bhram ivāti-vātaḥ<BR>
BhP_12.12.049/1 mṛṣā giras tā hy asatīr asat-kathā na kathyate yad bhagavān adhokṣajaḥ<BR>
BhP_12.12.049/3 tad eva satyaṃ tad u haiva maṅgalaṃ tad eva puṇyaṃ bhagavad-guṇodayam<BR>
BhP_12.12.050/1 tad eva ramyaṃ ruciraṃ navaṃ navaṃ tad eva śaśvan manaso mahotsavam<BR>
BhP_12.12.050/3 tad eva śokārṇava-śoṣaṇaṃ nṛṇāṃ yad uttamaḥśloka-yaśo 'nugīyate<BR>
BhP_12.12.051/1 na yad vacaś citra-padaṃ harer yaśo<BR>
BhP_12.12.051/2 jagat-pavitraṃ pragṛṇīta karhicit<BR>
BhP_12.12.051/3 tad dhvāṅkṣa-tīṛthaṃ na tu haṃsa-sevitaṃ<BR>
BhP_12.12.051/4 yatrācyutas tatra hi sādhavo 'malāḥ<BR>
BhP_12.12.052/1 tad vāg-visargo janatāgha-samplavo yasmin prati-ślokam abaddhavaty api<BR>
BhP_12.12.052/3 nāmāny anantasya yaśo 'ṅkitāni yat śṛṇvanti gāyanti gṛṇanti sādhavaḥ<BR>
BhP_12.12.053/1 naiṣkarmyam apy acyuta-bhāva-varjitaṃ<BR>
BhP_12.12.053/2 na śobhate jñānam alaṃ nirañjanam<BR>
BhP_12.12.053/3 kutaḥ punaḥ śaśvad abhadram īśvare<BR>
BhP_12.12.053/4 na hy arpitaṃ karma yad apy anuttamam<BR>
BhP_12.12.054/1 yaśaḥ-śriyām eva pariśramaḥ paro varṇāśramācāra-tapaḥ-śrutādiṣu<BR>
BhP_12.12.054/3 avismṛtiḥ śrīdhara-pāda-padmayor guṇānuvāda-śravaṇādarādibhiḥ<BR>
BhP_12.12.055/1 avismṛtiḥ kṛṣṇa-padāravindayoḥ kṣiṇoty abhadrāṇi ca śaṃ tanoti<BR>
BhP_12.12.055/3 sattvasya śuddhiṃ paramātma-bhaktiṃ jñānaṃ ca vijñāna-virāga-yuktam<BR>
BhP_12.12.056/1 yūyaṃ dvijāgryā bata bhūri-bhāgā yac chaśvad ātmany akhilātma-bhūtam<BR>
BhP_12.12.056/3 nārāyaṇaṃ devam adevam īśam ajasra-bhāvā bhajatāviveśya<BR>
BhP_12.12.057/1 ahaṃ ca saṃsmārita ātma-tattvaṃ śrutaṃ purā me paramarṣi-vaktrāt<BR>
BhP_12.12.057/3 prāyopaveśe nṛpateḥ parīkṣitaḥ sadasy ṛṣīṇāṃ mahatāṃ ca śṛṇvatām<BR>
BhP_12.12.058/1 etad vaḥ kathitaṃ viprāḥ kathanīyoru-karmaṇaḥ<BR>
BhP_12.12.058/3 māhātmyaṃ vāsudevasya sarvāśubha-vināśanam<BR>
BhP_12.12.059/1 ya etat śrāvayen nityaṃ yāma-kṣaṇam ananya-dhīḥ<BR>
BhP_12.12.059/3 ślokam ekaṃ tad-ardhaṃ vā pādaṃ pādārdham eva vā<BR>
BhP_12.12.059/5 śraddhāvān yo 'nuśṛṇuyāt punāty ātmānam eva saḥ<BR>
BhP_12.12.060/1 dvādaśyām ekādaśyāṃ vā śṛṇvann āyuṣyavān bhavet<BR>
BhP_12.12.060/3 paṭhaty anaśnan prayataḥ pūto bhavati pātakāt<BR>
BhP_12.12.061/1 puṣkare mathurayāṃ ca dvāravatyāṃ yatātmavān<BR>
BhP_12.12.061/3 upoṣya saṃhitām etāṃ paṭhitvā mucyate bhayāt<BR>
BhP_12.12.062/1 devatā munayaḥ siddhāḥ pitaro manavo nṛpāḥ<BR>
BhP_12.12.062/3 yacchanti kāmān gṛṇataḥ śṛṇvato yasya kīrtanāt<BR>
BhP_12.12.063/1 ṛco yajūṃṣi sāmāni dvijo 'dhītyānuvindate<BR>
BhP_12.12.063/3 madhu-kulyā ghṛta-kulyāḥ payaḥ-kulyāś ca tat phalam<BR>
BhP_12.12.064/1 purāṇa-saṃhitām etām adhītya prayato dvijaḥ<BR>
BhP_12.12.064/3 proktaṃ bhagavatā yat tu tat padaṃ paramaṃ vrajet<BR>
BhP_12.12.065/1 vipro 'dhītyāpnuyāt prajñāṃ rājanyodadhi-mekhalām<BR>
BhP_12.12.065/3 vaiśyo nidhi-patitvaṃ ca śūdraḥ śudhyeta pātakāt<BR>
BhP_12.12.066/1 kali-mala-saṃhati-kālano 'khileśo harir itaratra na gīyate hy abhīkṣṇam<BR>
BhP_12.12.066/3 iha tu punar bhagavān aśeṣa-mūrtiḥ paripaṭhito 'nu-padaṃ kathā-prasaṅgaiḥ<BR>
BhP_12.12.067/1 tam aham ajam anantam ātma-tattvaṃ jagad-udaya-sthiti-saṃyamātma-śaktim<BR>
BhP_12.12.067/3 dyu-patibhir aja-śakra-śaṅkarādyair duravasita-stavam acyutaṃ nato 'smi<BR>
BhP_12.12.068/1 upacita-nava-śaktibhiḥ sva ātmany uparacita-sthira-jaṅgamālayāya<BR>
BhP_12.12.068/3 bhagavata upalabdhi-mātra-dhamne sura-ṛṣabhāya namaḥ sanātanāya<BR>
BhP_12.12.069/1 sva-sukha-nibhṛta-cetās tad-vyudastānya-bhāvo<BR>
BhP_12.12.069/2 'py ajita-rucira-līlākṛṣṭa-sāras tadīyam<BR>
BhP_12.12.069/3 vyatanuta kṛpayā yas tattva-dīpaṃ purāṇaṃ<BR>
BhP_12.12.069/4 tam akhila-vṛjina-ghnaṃ vyāsa-sūnuṃ nato 'smi<BR>
BhP_12.13.001/0 sūta uvāca<BR>
BhP_12.13.001/1 yaṃ brahmā varuṇendra-rudra-marutaḥ stunvanti divyaiḥ stavair<BR>
BhP_12.13.001/2 vedaiḥ sāṅga-pada-kramopaniṣadair gāyanti yaṃ sāma-gāḥ<BR>
BhP_12.13.001/3 dhyānāvasthita-tad-gatena manasā paśyanti yaṃ yogino<BR>
BhP_12.13.001/4 yasyāntaṃ na viduḥ surāsura-gaṇā devāya tasmai namaḥ<BR>
BhP_12.13.002/1 pṛṣṭhe bhrāmyad amanda-mandara-giri-grāvāgra-kaṇḍūyanān<BR>
BhP_12.13.002/2 nidrāloḥ kamaṭhākṛter bhagavataḥ śvāsānilāḥ pāntu vaḥ<BR>
BhP_12.13.002/3 yat-saṃskāra-kalānuvartana-vaśād velā-nibhenāmbhasāṃ<BR>
BhP_12.13.002/4 yātāyātam atandritaṃ jala-nidher nādyāpi viśrāmyati<BR>
BhP_12.13.003/1 purāṇa-saṅkhyā-sambhūtim asya vācya-prayojane<BR>
BhP_12.13.003/3 dānaṃ dānasya māhātmyaṃ pāṭhādeś ca nibodhata<BR>
BhP_12.13.004/1 brāhmaṃ daśa sahasrāṇi pādmaṃ pañcona-ṣaṣṭi ca<BR>
BhP_12.13.004/2 śrī-vaiṣṇavaṃ trayo-viṃśac catur-viṃśati śaivakam<BR>
BhP_12.13.005/1 daśāṣṭau śrī-bhāgavataṃ nāradaṃ pañca-viṃśati<BR>
BhP_12.13.005/3 mārkaṇḍaṃ nava vāhnaṃ ca daśa-pañca catuḥ-śatam<BR>
BhP_12.13.006/1 catur-daśa bhaviṣyaṃ syāt tathā pañca-śatāni ca<BR>
BhP_12.13.006/3 daśāṣṭau brahma-vaivartaṃ laiṅgam ekādaśaiva tu<BR>
BhP_12.13.007/1 catur-viṃśati vārāham ekāśīti-sahasrakam<BR>
BhP_12.13.007/3 skāndaṃ śataṃ tathā caikaṃ vāmanaṃ daśa kīrtitam<BR>
BhP_12.13.008/1 kaurmaṃ sapta-daśākhyātaṃ mātsyaṃ tat tu catur-daśa<BR>
BhP_12.13.008/3 ekona-viṃśat sauparṇaṃ brahmāṇḍaṃ dvādaśaiva tu<BR>
BhP_12.13.009/1 evaṃ purāṇa-sandohaś catur-lakṣa udāhṛtaḥ<BR>
BhP_12.13.009/3 tatrāṣṭadaśa-sāhasraṃ śrī-bhāgavataṃ iṣyate<BR>
BhP_12.13.010/1 idaṃ bhagavatā pūrvaṃ brahmaṇe nābhi-paṅkaje<BR>
BhP_12.13.010/3 sthitāya bhava-bhītāya kāruṇyāt samprakāśitam<BR>
BhP_12.13.011/1 ādi-madhyāvasāneṣu vairāgyākhyāna-saṃyutam<BR>
BhP_12.13.011/3 hari-līlā-kathā-vrātā- mṛtānandita-sat-suram<BR>
BhP_12.13.012/1 sarva-vedānta-sāraṃ yad brahmātmaikatva-lakṣaṇam<BR>
BhP_12.13.012/3 vastv advitīyaṃ tan-niṣṭhaṃ kaivalyaika-prayojanam<BR>
BhP_12.13.013/1 prauṣṭhapadyāṃ paurṇamāsyāṃ hema-siṃha-samanvitam<BR>
BhP_12.13.013/3 dadāti yo bhāgavataṃ sa yāti paramāṃ gatim<BR>
BhP_12.13.014/1 rājante tāvad anyāni purāṇāni satāṃ gaṇe<BR>
BhP_12.13.014/3 yāvad bhāgavataṃ naiva śrūyate 'mṛta-sāgaram<BR>
BhP_12.13.015/1 sarva-vedānta-sāraṃ hi śrī-bhāgavatam iṣyate<BR>
BhP_12.13.015/3 tad-rasāmṛta-tṛptasya nānyatra syād ratiḥ kvacit<BR>
BhP_12.13.016/1 nimna-gānāṃ yathā gaṅgā devānām acyuto yathā<BR>
BhP_12.13.016/3 vaiṣṇavānāṃ yathā śambhuḥ purāṇānām idam tathā<BR>
BhP_12.13.017/1 kṣetrāṇāṃ caiva sarveṣāṃ yathā kāśī hy anuttamā<BR>
BhP_12.13.017/3 tathā purāṇa-vrātānāṃ śrīmad-bhāgavataṃ dvijāḥ<BR>
BhP_12.13.018/1 śrīmad-bhāgavataṃ purāṇam amalaṃ yad vaiṣṇavānāṃ priyaṃ<BR>
BhP_12.13.018/2 yasmin pāramahaṃsyam ekam amalaṃ jñānaṃ paraṃ gīyate<BR>
BhP_12.13.018/3 tatra jñāna-virāga-bhakti-sahitaṃ naiṣkarmyam āviskṛtaṃ<BR>
BhP_12.13.018/4 tac chṛṇvan su-paṭhan vicāraṇa-paro bhaktyā vimucyen naraḥ<BR>
BhP_12.13.019/1 kasmai yena vibhāsito 'yam atulo jñāna-pradīpaḥ purā<BR>
BhP_12.13.019/2 tad-rūpeṇa ca nāradāya munaye kṛṣṇāya tad-rūpiṇā<BR>
BhP_12.13.019/3 yogīndrāya tad-ātmanātha bhagavad-rātāya kāruṇyatas<BR>
BhP_12.13.019/4 tac chuddhaṃ vimalaṃ viśokam amṛtaṃ satyaṃ paraṃ dhīmahi<BR>
BhP_12.13.020/1 namas tasmai bhagavate vāsudevāya sākṣiṇe<BR>
BhP_12.13.020/3 ya idam kṛpayā kasmai vyācacakṣe mumukṣave<BR>
BhP_12.13.021/1 yogīndrāya namas tasmai śukāya brahma-rūpiṇe<BR>
BhP_12.13.021/3 saṃsāra-sarpa-daṣṭaṃ yo viṣṇu-rātam amūmucat<BR>
BhP_12.13.022/1 bhave bhave yathā bhaktiḥ pādayos tava jāyate<BR>
BhP_12.13.022/3 tathā kuruṣva deveśa nāthas tvaṃ no yataḥ prabho<BR>
BhP_12.13.023/1 nāma-saṅkīrtanaṃ yasya sarva-pāpa praṇāśanam<BR>
BhP_12.13.023/3 praṇāmo duḥkha-śamanas taṃ namāmi hariṃ param<BR>
<BR>
<BR>
<BR>
</body></html>
