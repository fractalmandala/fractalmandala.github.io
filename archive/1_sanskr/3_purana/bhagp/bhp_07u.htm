<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Bhagavata-Purana 7</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>


<BR>
<BR>
<BR>
Bhagavata-Purana 7<BR>
Input by ...
<BR>
<BR>



<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>

<BR>
<BR>
BhP_07.01.001/0 śrīrājovāca<BR>
BhP_07.01.001/1 samaḥ priyaḥ suhṛdbrahman bhūtānāṃ bhagavān svayam<BR>
BhP_07.01.001/2 indrasyārthe kathaṃ daityān avadhīdviṣamo yathā<BR>
BhP_07.01.002/1 na hyasyārthaḥ suragaṇaiḥ sākṣān niḥśreyasātmanaḥ<BR>
BhP_07.01.002/2 naivāsurebhyo vidveṣo nodvegaścāguṇasya hi<BR>
BhP_07.01.003/1 iti naḥ sumahābhāga nārāyaṇaguṇān prati<BR>
BhP_07.01.003/2 saṃśayaḥ sumahān jātastadbhavāṃśchettumarhati<BR>
BhP_07.01.004/0 śrīṛṣiruvāca<BR>
BhP_07.01.004/1 sādhu pṛṣṭaṃ mahārāja hareścaritamadbhutam<BR>
BhP_07.01.004/2 yadbhāgavatamāhātmyaṃ bhagavadbhaktivardhanam<BR>
BhP_07.01.005/1 gīyate paramaṃ puṇyamṛṣibhirnāradādibhiḥ<BR>
BhP_07.01.005/2 natvā kṛṣṇāya munaye kathayiṣye hareḥ kathām<BR>
BhP_07.01.006/1 nirguṇo 'pi hyajo 'vyakto bhagavān prakṛteḥ paraḥ<BR>
BhP_07.01.006/2 svamāyāguṇamāviśya bādhyabādhakatāṃ gataḥ<BR>
BhP_07.01.007/1 sattvaṃ rajastama iti prakṛternātmano guṇāḥ<BR>
BhP_07.01.007/2 na teṣāṃ yugapadrājan hrāsa ullāsa eva vā<BR>
BhP_07.01.008/1 jayakāle tu sattvasya devarṣīn rajaso 'surān<BR>
BhP_07.01.008/2 tamaso yakṣarakṣāṃsi tatkālānuguṇo 'bhajat<BR>
BhP_07.01.009/1 jyotirādirivābhāti saṅghātān na vivicyate<BR>
BhP_07.01.009/2 vidantyātmānamātmasthaṃ mathitvā kavayo 'ntataḥ<BR>
BhP_07.01.010/1 yadā sisṛkṣuḥ pura ātmanaḥ paro rajaḥ sṛjatyeṣa pṛthak svamāyayā<BR>
BhP_07.01.010/2 sattvaṃ vicitrāsu riraṃsurīśvaraḥ śayiṣyamāṇastama īrayatyasau<BR>
BhP_07.01.011/1 kālaṃ carantaṃ sṛjatīśa āśrayaṃ pradhānapumbhyāṃ naradeva satyakṛt<BR>
BhP_07.01.011/2 ya eṣa rājannapi kāla īśitā sattvaṃ surānīkamivaidhayatyataḥ<BR>
BhP_07.01.011/3 tatpratyanīkān asurān surapriyo rajastamaskān pramiṇotyuruśravāḥ<BR>
BhP_07.01.012/1 atraivodāhṛtaḥ pūrvamitihāsaḥ surarṣiṇā<BR>
BhP_07.01.012/2 prītyā mahākratau rājan pṛcchate 'jātaśatrave<BR>
BhP_07.01.013/1 dṛṣṭvā mahādbhutaṃ rājā rājasūye mahākratau<BR>
BhP_07.01.013/2 vāsudeve bhagavati sāyujyaṃ cedibhūbhujaḥ<BR>
BhP_07.01.014/1 tatrāsīnaṃ suraṛṣiṃ rājā pāṇḍusutaḥ kratau<BR>
BhP_07.01.014/2 papraccha vismitamanā munīnāṃ śṛṇvatāmidam<BR>
BhP_07.01.015/0 śrīyudhiṣṭhira uvāca<BR>
BhP_07.01.015/1 aho atyadbhutaṃ hyetaddurlabhaikāntināmapi<BR>
BhP_07.01.015/2 vāsudeve pare tattve prāptiścaidyasya vidviṣaḥ<BR>
BhP_07.01.016/1 etadveditumicchāmaḥ sarva eva vayaṃ mune<BR>
BhP_07.01.016/2 bhagavannindayā veno dvijaistamasi pātitaḥ<BR>
BhP_07.01.017/1 damaghoṣasutaḥ pāpa ārabhya kalabhāṣaṇāt<BR>
BhP_07.01.017/2 sampratyamarṣī govinde dantavakraśca durmatiḥ<BR>
BhP_07.01.018/1 śapatorasakṛdviṣṇuṃ yadbrahma paramavyayam<BR>
BhP_07.01.018/2 śvitro na jāto jihvāyāṃ nāndhaṃ viviśatustamaḥ<BR>
BhP_07.01.019/1 kathaṃ tasmin bhagavati duravagrāhyadhāmani<BR>
BhP_07.01.019/2 paśyatāṃ sarvalokānāṃ layamīyaturañjasā<BR>
BhP_07.01.020/1 etadbhrāmyati me buddhirdīpārciriva vāyunā<BR>
BhP_07.01.020/2 brūhyetadadbhutatamaṃ bhagavān hyatra kāraṇam<BR>
BhP_07.01.021/0 śrībādarāyaṇiruvāca<BR>
BhP_07.01.021/1 rājñastadvaca ākarṇya nārado bhagavān ṛṣiḥ<BR>
BhP_07.01.021/2 tuṣṭaḥ prāha tamābhāṣya śṛṇvatyāstatsadaḥ kathāḥ<BR>
BhP_07.01.022/0 śrīnārada uvāca<BR>
BhP_07.01.022/1 nindanastavasatkāra nyakkārārthaṃ kalevaram<BR>
BhP_07.01.022/2 pradhānaparayo rājannavivekena kalpitam<BR>
BhP_07.01.023/1 hiṃsā tadabhimānena daṇḍapāruṣyayoryathā<BR>
BhP_07.01.023/2 vaiṣamyamiha bhūtānāṃ mamāhamiti pārthiva<BR>
BhP_07.01.024/1 yannibaddho 'bhimāno 'yaṃ tadvadhāt prāṇināṃ vadhaḥ<BR>
BhP_07.01.024/2 tathā na yasya kaivalyādabhimāno 'khilātmanaḥ<BR>
BhP_07.01.024/3 parasya damakarturhi hiṃsā kenāsya kalpyate<BR>
BhP_07.01.025/1 tasmādvairānubandhena nirvaireṇa bhayena vā<BR>
BhP_07.01.025/2 snehāt kāmena vā yuñjyāt kathañcin nekṣate pṛthak<BR>
BhP_07.01.026/1 yathā vairānubandhena martyastanmayatāmiyāt<BR>
BhP_07.01.026/2 na tathā bhaktiyogena iti me niścitā matiḥ<BR>
BhP_07.01.027/1 kīṭaḥ peśaskṛtā ruddhaḥ kuḍyāyāṃ tamanusmaran<BR>
BhP_07.01.027/2 saṃrambhabhayayogena vindate tatsvarūpatām<BR>
BhP_07.01.028/1 evaṃ kṛṣṇe bhagavati māyāmanuja īśvare<BR>
BhP_07.01.028/2 vaireṇa pūtapāpmānastamāpuranucintayā<BR>
BhP_07.01.029/1 kāmāddveṣādbhayāt snehādyathā bhaktyeśvare manaḥ<BR>
BhP_07.01.029/2 āveśya tadaghaṃ hitvā bahavastadgatiṃ gatāḥ<BR>
BhP_07.01.030/1 gopyaḥ kāmādbhayāt kaṃso dveṣāc caidyādayo nṛpāḥ<BR>
BhP_07.01.030/2 sambandhādvṛṣṇayaḥ snehādyūyaṃ bhaktyā vayaṃ vibho<BR>
BhP_07.01.031/1 katamo 'pi na venaḥ syāt pañcānāṃ puruṣaṃ prati<BR>
BhP_07.01.031/2 tasmāt kenāpyupāyena manaḥ kṛṣṇe niveśayet<BR>
BhP_07.01.032/1 mātṛṣvasreyo vaścaidyo dantavakraśca pāṇḍava<BR>
BhP_07.01.032/2 pārṣadapravarau viṣṇorvipraśāpāt padacyutau<BR>
BhP_07.01.033/0 śrīyudhiṣṭhira uvāca<BR>
BhP_07.01.033/1 kīdṛśaḥ kasya vā śāpo haridāsābhimarśanaḥ<BR>
BhP_07.01.033/2 aśraddheya ivābhāti harerekāntināṃ bhavaḥ<BR>
BhP_07.01.034/1 dehendriyāsuhīnānāṃ vaikuṇṭhapuravāsinām<BR>
BhP_07.01.034/2 dehasambandhasambaddhametadākhyātumarhasi<BR>
BhP_07.01.035/0 śrīnārada uvāca<BR>
BhP_07.01.035/1 ekadā brahmaṇaḥ putrā viṣṇulokaṃ yadṛcchayā<BR>
BhP_07.01.035/2 sanandanādayo jagmuścaranto bhuvanatrayam<BR>
BhP_07.01.036/1 pañcaṣaḍḍhāyanārbhābhāḥ pūrveṣāmapi pūrvajāḥ<BR>
BhP_07.01.036/2 digvāsasaḥ śiśūn matvā dvāḥsthau tān pratyaṣedhatām<BR>
BhP_07.01.037/1 aśapan kupitā evaṃ yuvāṃ vāsaṃ na cārhathaḥ<BR>
BhP_07.01.037/2 rajastamobhyāṃ rahite pādamūle madhudviṣaḥ<BR>
BhP_07.01.037/3 pāpiṣṭhāmāsurīṃ yoniṃ bāliśau yātamāśvataḥ<BR>
BhP_07.01.038/1 evaṃ śaptau svabhavanāt patantau tau kṛpālubhiḥ<BR>
BhP_07.01.038/2 proktau punarjanmabhirvāṃ tribhirlokāya kalpatām<BR>
BhP_07.01.039/1 jajñāte tau diteḥ putrau daityadānavavanditau<BR>
BhP_07.01.039/2 hiraṇyakaśipurjyeṣṭho hiraṇyākṣo 'nujastataḥ<BR>
BhP_07.01.040/1 hato hiraṇyakaśipurhariṇā siṃharūpiṇā<BR>
BhP_07.01.040/2 hiraṇyākṣo dharoddhāre bibhratā śaukaraṃ vapuḥ<BR>
BhP_07.01.041/1 hiraṇyakaśipuḥ putraṃ prahlādaṃ keśavapriyam<BR>
BhP_07.01.041/2 jighāṃsurakaron nānā yātanā mṛtyuhetave<BR>
BhP_07.01.042/1 taṃ sarvabhūtātmabhūtaṃ praśāntaṃ samadarśanam<BR>
BhP_07.01.042/2 bhagavattejasā spṛṣṭaṃ nāśaknoddhantumudyamaiḥ<BR>
BhP_07.01.043/1 tatastau rākṣasau jātau keśinyāṃ viśravaḥsutau<BR>
BhP_07.01.043/2 rāvaṇaḥ kumbhakarṇaśca sarvalokopatāpanau<BR>
BhP_07.01.044/1 tatrāpi rāghavo bhūtvā nyahanac chāpamuktaye<BR>
BhP_07.01.044/2 rāmavīryaṃ śroṣyasi tvaṃ mārkaṇḍeyamukhāt prabho<BR>
BhP_07.01.045/1 tāvatra kṣatriyau jātau mātṛṣvasrātmajau tava<BR>
BhP_07.01.045/2 adhunā śāpanirmuktau kṛṣṇacakrahatāṃhasau<BR>
BhP_07.01.046/1 vairānubandhatīvreṇa dhyānenācyutasātmatām<BR>
BhP_07.01.046/2 nītau punarhareḥ pārśvaṃ jagmaturviṣṇupārṣadau<BR>
BhP_07.01.047/0 śrīyudhiṣṭhira uvāca<BR>
BhP_07.01.047/1 vidveṣo dayite putre kathamāsīn mahātmani<BR>
BhP_07.01.047/2 brūhi me bhagavan yena prahlādasyācyutātmatā<BR>
BhP_07.02.001/0 śrīnārada uvāca<BR>
BhP_07.02.001/1 bhrātaryevaṃ vinihate hariṇā kroḍamūrtinā<BR>
BhP_07.02.001/2 hiraṇyakaśipū rājan paryatapyadruṣā śucā<BR>
BhP_07.02.002/1 āha cedaṃ ruṣā pūrṇaḥ sandaṣṭadaśanacchadaḥ<BR>
BhP_07.02.002/2 kopojjvaladbhyāṃ cakṣurbhyāṃ nirīkṣan dhūmramambaram<BR>
BhP_07.02.003/1 karāladaṃṣṭrogradṛṣṭyā duṣprekṣyabhrukuṭīmukhaḥ<BR>
BhP_07.02.003/2 śūlamudyamya sadasi dānavān idamabravīt<BR>
BhP_07.02.004/1 bho bho dānavadaiteyā dvimūrdhaṃstryakṣa śambara<BR>
BhP_07.02.004/2 śatabāho hayagrīva namuce pāka ilvala<BR>
BhP_07.02.005/1 vipracitte mama vacaḥ puloman śakunādayaḥ<BR>
BhP_07.02.005/2 śṛṇutānantaraṃ sarve kriyatāmāśu mā ciram<BR>
BhP_07.02.006/1 sapatnairghātitaḥ kṣudrairbhrātā me dayitaḥ suhṛt<BR>
BhP_07.02.006/2 pārṣṇigrāheṇa hariṇā samenāpyupadhāvanaiḥ<BR>
BhP_07.02.007/1 tasya tyaktasvabhāvasya ghṛṇermāyāvanaukasaḥ<BR>
BhP_07.02.007/2 bhajantaṃ bhajamānasya bālasyevāsthirātmanaḥ<BR>
BhP_07.02.008/1 macchūlabhinnagrīvasya bhūriṇā rudhireṇa vai<BR>
BhP_07.02.008/2 asṛkpriyaṃ tarpayiṣye bhrātaraṃ me gatavyathaḥ<BR>
BhP_07.02.009/1 tasmin kūṭe 'hite naṣṭe kṛttamūle vanaspatau<BR>
BhP_07.02.009/2 viṭapā iva śuṣyanti viṣṇuprāṇā divaukasaḥ<BR>
BhP_07.02.010/1 tāvadyāta bhuvaṃ yūyaṃ brahmakṣatrasamedhitām<BR>
BhP_07.02.010/2 sūdayadhvaṃ tapoyajña svādhyāyavratadāninaḥ<BR>
BhP_07.02.011/1 viṣṇurdvijakriyāmūlo yajño dharmamayaḥ pumān<BR>
BhP_07.02.011/2 devarṣipitṛbhūtānāṃ dharmasya ca parāyaṇam<BR>
BhP_07.02.012/1 yatra yatra dvijā gāvo vedā varṇāśramakriyāḥ<BR>
BhP_07.02.012/2 taṃ taṃ janapadaṃ yāta sandīpayata vṛścata<BR>
BhP_07.02.013/1 iti te bhartṛnirdeśamādāya śirasādṛtāḥ<BR>
BhP_07.02.013/2 tathā prajānāṃ kadanaṃ vidadhuḥ kadanapriyāḥ<BR>
BhP_07.02.014/1 puragrāmavrajodyāna kṣetrārāmāśramākarān<BR>
BhP_07.02.014/2 kheṭakharvaṭaghoṣāṃśca dadahuḥ pattanāni ca<BR>
BhP_07.02.015/1 kecit khanitrairbibhiduḥ setuprākāragopurān<BR>
BhP_07.02.015/2 ājīvyāṃścicchidurvṛkṣān kecit paraśupāṇayaḥ<BR>
BhP_07.02.015/3 prādahan śaraṇānyeke prajānāṃ jvalitolmukaiḥ<BR>
BhP_07.02.016/1 evaṃ viprakṛte loke daityendrānucarairmuhuḥ<BR>
BhP_07.02.016/2 divaṃ devāḥ parityajya bhuvi ceruralakṣitāḥ<BR>
BhP_07.02.017/1 hiraṇyakaśipurbhrātuḥ samparetasya duḥkhitaḥ<BR>
BhP_07.02.017/2 kṛtvā kaṭodakādīni bhrātṛputrān asāntvayat<BR>
BhP_07.02.018/1 śakuniṃ śambaraṃ dhṛṣṭiṃ bhūtasantāpanaṃ vṛkam<BR>
BhP_07.02.018/2 kālanābhaṃ mahānābhaṃ hariśmaśrumathotkacam<BR>
BhP_07.02.019/1 tanmātaraṃ ruṣābhānuṃ ditiṃ ca jananīṃ girā<BR>
BhP_07.02.019/2 ślakṣṇayā deśakālajña idamāha janeśvara<BR>
BhP_07.02.020/0 śrīhiraṇyakaśipuruvāca<BR>
BhP_07.02.020/1 ambāmba he vadhūḥ putrā vīraṃ mārhatha śocitum<BR>
BhP_07.02.020/2 riporabhimukhe ślāghyaḥ śūrāṇāṃ vadha īpsitaḥ<BR>
BhP_07.02.021/1 bhūtānāmiha saṃvāsaḥ prapāyāmiva suvrate<BR>
BhP_07.02.021/2 daivenaikatra nītānāmunnītānāṃ svakarmabhiḥ<BR>
BhP_07.02.022/1 nitya ātmāvyayaḥ śuddhaḥ sarvagaḥ sarvavit paraḥ<BR>
BhP_07.02.022/2 dhatte 'sāvātmano liṅgaṃ māyayā visṛjan guṇān<BR>
BhP_07.02.023/1 yathāmbhasā pracalatā taravo 'pi calā iva<BR>
BhP_07.02.023/2 cakṣuṣā bhrāmyamāṇena dṛśyate calatīva bhūḥ<BR>
BhP_07.02.024/1 evaṃ guṇairbhrāmyamāṇe manasyavikalaḥ pumān<BR>
BhP_07.02.024/2 yāti tatsāmyatāṃ bhadre hyaliṅgo liṅgavān iva<BR>
BhP_07.02.025/1 eṣa ātmaviparyāso hyaliṅge liṅgabhāvanā<BR>
BhP_07.02.025/2 eṣa priyāpriyairyogo viyogaḥ karmasaṃsṛtiḥ<BR>
BhP_07.02.026/1 sambhavaśca vināśaśca śokaśca vividhaḥ smṛtaḥ<BR>
BhP_07.02.026/2 avivekaśca cintā ca vivekāsmṛtireva ca<BR>
BhP_07.02.027/1 atrāpyudāharantīmamitihāsaṃ purātanam<BR>
BhP_07.02.027/2 yamasya pretabandhūnāṃ saṃvādaṃ taṃ nibodhata<BR>
BhP_07.02.028/1 uśīnareṣvabhūdrājā suyajña iti viśrutaḥ<BR>
BhP_07.02.028/2 sapatnairnihato yuddhe jñātayastamupāsata<BR>
BhP_07.02.029/1 viśīrṇaratnakavacaṃ vibhraṣṭābharaṇasrajam<BR>
BhP_07.02.029/2 śaranirbhinnahṛdayaṃ śayānamasṛgāvilam<BR>
BhP_07.02.030/1 prakīrṇakeśaṃ dhvastākṣaṃ rabhasā daṣṭadacchadam<BR>
BhP_07.02.030/2 rajaḥkuṇṭhamukhāmbhojaṃ chinnāyudhabhujaṃ mṛdhe<BR>
BhP_07.02.031/1 uśīnarendraṃ vidhinā tathā kṛtaṃ patiṃ mahiṣyaḥ prasamīkṣya duḥkhitāḥ<BR>
BhP_07.02.031/2 hatāḥ sma nātheti karairuro bhṛśaṃ ghnantyo muhustatpadayorupāpatan<BR>
BhP_07.02.032/1 rudatya uccairdayitāṅghripaṅkajaṃ siñcantya asraiḥ kucakuṅkumāruṇaiḥ<BR>
BhP_07.02.032/2 visrastakeśābharaṇāḥ śucaṃ nṛṇāṃ sṛjantya ākrandanayā vilepire<BR>
BhP_07.02.033/1 aho vidhātrākaruṇena naḥ prabho bhavān praṇīto dṛgagocarāṃ daśām<BR>
BhP_07.02.033/2 uśīnarāṇāmasi vṛttidaḥ purā kṛto 'dhunā yena śucāṃ vivardhanaḥ<BR>
BhP_07.02.034/1 tvayā kṛtajñena vayaṃ mahīpate kathaṃ vinā syāma suhṛttamena te<BR>
BhP_07.02.034/2 tatrānuyānaṃ tava vīra pādayoḥ śuśrūṣatīnāṃ diśa yatra yāsyasi<BR>
BhP_07.02.035/1 evaṃ vilapatīnāṃ vai parigṛhya mṛtaṃ patim<BR>
BhP_07.02.035/2 anicchatīnāṃ nirhāramarko 'staṃ sannyavartata<BR>
BhP_07.02.036/1 tatra ha pretabandhūnāmāśrutya paridevitam<BR>
BhP_07.02.036/2 āha tān bālako bhūtvā yamaḥ svayamupāgataḥ<BR>
BhP_07.02.037/0 śrīyama uvāca<BR>
BhP_07.02.037/1 aho amīṣāṃ vayasādhikānāṃ vipaśyatāṃ lokavidhiṃ vimohaḥ<BR>
BhP_07.02.037/2 yatrāgatastatra gataṃ manuṣyaṃ svayaṃ sadharmā api śocantyapārtham<BR>
BhP_07.02.038/1 aho vayaṃ dhanyatamā yadatra tyaktāḥ pitṛbhyāṃ na vicintayāmaḥ<BR>
BhP_07.02.038/2 abhakṣyamāṇā abalā vṛkādibhiḥ sa rakṣitā rakṣati yo hi garbhe<BR>
BhP_07.02.039/1 ya icchayeśaḥ sṛjatīdamavyayo ya eva rakṣatyavalumpate ca yaḥ<BR>
BhP_07.02.039/2 tasyābalāḥ krīḍanamāhurīśituś carācaraṃ nigrahasaṅgrahe prabhuḥ<BR>
BhP_07.02.040/1 pathi cyutaṃ tiṣṭhati diṣṭarakṣitaṃ gṛhe sthitaṃ tadvihataṃ vinaśyati<BR>
BhP_07.02.040/2 jīvatyanātho 'pi tadīkṣito vane gṛhe 'bhigupto 'sya hato na jīvati<BR>
BhP_07.02.041/1 bhūtāni taistairnijayonikarmabhir bhavanti kāle na bhavanti sarvaśaḥ<BR>
BhP_07.02.041/2 na tatra hātmā prakṛtāvapi sthitas tasyā guṇairanyatamo hi badhyate<BR>
BhP_07.02.042/1 idaṃ śarīraṃ puruṣasya mohajaṃ yathā pṛthag bhautikamīyate gṛham<BR>
BhP_07.02.042/2 yathaudakaiḥ pārthivataijasairjanaḥ kālena jāto vikṛto vinaśyati<BR>
BhP_07.02.043/1 yathānalo dāruṣu bhinna īyate yathānilo dehagataḥ pṛthak sthitaḥ<BR>
BhP_07.02.043/2 yathā nabhaḥ sarvagataṃ na sajjate tathā pumān sarvaguṇāśrayaḥ paraḥ<BR>
BhP_07.02.044/1 suyajño nanvayaṃ śete mūḍhā yamanuśocatha<BR>
BhP_07.02.044/2 yaḥ śrotā yo 'nuvakteha sa na dṛśyeta karhicit<BR>
BhP_07.02.045/1 na śrotā nānuvaktāyaṃ mukhyo 'pyatra mahān asuḥ<BR>
BhP_07.02.045/2 yastvihendriyavān ātmā sa cānyaḥ prāṇadehayoḥ<BR>
BhP_07.02.046/1 bhūtendriyamanoliṅgān dehān uccāvacān vibhuḥ<BR>
BhP_07.02.046/2 bhajatyutsṛjati hyanyastac cāpi svena tejasā<BR>
BhP_07.02.047/1 yāval liṅgānvito hyātmā tāvat karmanibandhanam<BR>
BhP_07.02.047/2 tato viparyayaḥ kleśo māyāyogo 'nuvartate<BR>
BhP_07.02.048/1 vitathābhiniveśo 'yaṃ yadguṇeṣvarthadṛgvacaḥ<BR>
BhP_07.02.048/2 yathā manorathaḥ svapnaḥ sarvamaindriyakaṃ mṛṣā<BR>
BhP_07.02.049/1 atha nityamanityaṃ vā neha śocanti tadvidaḥ<BR>
BhP_07.02.049/2 nānyathā śakyate kartuṃ svabhāvaḥ śocatāmiti<BR>
BhP_07.02.050/1 lubdhako vipine kaścit pakṣiṇāṃ nirmito 'ntakaḥ<BR>
BhP_07.02.050/2 vitatya jālaṃ vidadhe tatra tatra pralobhayan<BR>
BhP_07.02.051/1 kuliṅgamithunaṃ tatra vicarat samadṛśyata<BR>
BhP_07.02.051/2 tayoḥ kuliṅgī sahasā lubdhakena pralobhitā<BR>
BhP_07.02.052/1 āsajjata sicastantryāṃ mahiṣyaḥ kālayantritā<BR>
BhP_07.02.052/2 kuliṅgastāṃ tathāpannāṃ nirīkṣya bhṛśaduḥkhitaḥ<BR>
BhP_07.02.052/3 snehādakalpaḥ kṛpaṇaḥ kṛpaṇāṃ paryadevayat<BR>
BhP_07.02.053/1 aho akaruṇo devaḥ striyākaruṇayā vibhuḥ<BR>
BhP_07.02.053/2 kṛpaṇaṃ māmanuśocantyā dīnayā kiṃ kariṣyati<BR>
BhP_07.02.054/1 kāmaṃ nayatu māṃ devaḥ kimardhenātmano hi me<BR>
BhP_07.02.054/2 dīnena jīvatā duḥkhamanena vidhurāyuṣā<BR>
BhP_07.02.055/1 kathaṃ tvajātapakṣāṃstān mātṛhīnān bibharmyaham<BR>
BhP_07.02.055/2 mandabhāgyāḥ pratīkṣante nīḍe me mātaraṃ prajāḥ<BR>
BhP_07.02.056/1 evaṃ kuliṅgaṃ vilapantamārāt priyāviyogāturamaśrukaṇṭham<BR>
BhP_07.02.056/2 sa eva taṃ śākunikaḥ śareṇa vivyādha kālaprahito vilīnaḥ<BR>
BhP_07.02.057/1 evaṃ yūyamapaśyantya ātmāpāyamabuddhayaḥ<BR>
BhP_07.02.057/2 nainaṃ prāpsyatha śocantyaḥ patiṃ varṣaśatairapi<BR>
BhP_07.02.058/0 śrīhiraṇyakaśipuruvāca<BR>
BhP_07.02.058/1 bāla evaṃ pravadati sarve vismitacetasaḥ<BR>
BhP_07.02.058/2 jñātayo menire sarvamanityamayathotthitam<BR>
BhP_07.02.059/1 yama etadupākhyāya tatraivāntaradhīyata<BR>
BhP_07.02.059/2 jñātayo hi suyajñasya cakruryat sāmparāyikam<BR>
BhP_07.02.060/1 ataḥ śocata mā yūyaṃ paraṃ cātmānameva vā<BR>
BhP_07.02.060/2 ka ātmā kaḥ paro vātra svīyaḥ pārakya eva vā<BR>
BhP_07.02.060/3 svaparābhiniveśena vinājñānena dehinām<BR>
BhP_07.02.061/0 śrīnārada uvāca<BR>
BhP_07.02.061/1 iti daityapatervākyaṃ ditirākarṇya sasnuṣā<BR>
BhP_07.02.061/2 putraśokaṃ kṣaṇāt tyaktvā tattve cittamadhārayat<BR>
BhP_07.03.001/0 śrīnārada uvāca<BR>
BhP_07.03.001/1 hiraṇyakaśipū rājannajeyamajarāmaram<BR>
BhP_07.03.001/2 ātmānamapratidvandvamekarājaṃ vyadhitsata<BR>
BhP_07.03.002/1 sa tepe mandaradroṇyāṃ tapaḥ paramadāruṇam<BR>
BhP_07.03.002/2 ūrdhvabāhurnabhodṛṣṭiḥ pādāṅguṣṭhāśritāvaniḥ<BR>
BhP_07.03.003/1 jaṭādīdhitibhī reje saṃvartārka ivāṃśubhiḥ<BR>
BhP_07.03.003/2 tasmiṃstapastapyamāne devāḥ sthānāni bhejire<BR>
BhP_07.03.004/1 tasya mūrdhnaḥ samudbhūtaḥ sadhūmo 'gnistapomayaḥ<BR>
BhP_07.03.004/2 tīryag ūrdhvamadho lokān prātapadviṣvag īritaḥ<BR>
BhP_07.03.005/1 cukṣubhurnadyudanvantaḥ sadvīpādriścacāla bhūḥ<BR>
BhP_07.03.005/2 nipetuḥ sagrahāstārā jajvaluśca diśo daśa<BR>
BhP_07.03.006/1 tena taptā divaṃ tyaktvā brahmalokaṃ yayuḥ surāḥ<BR>
BhP_07.03.006/2 dhātre vijñāpayāmāsurdevadeva jagatpate<BR>
BhP_07.03.007/1 daityendratapasā taptā divi sthātuṃ na śaknumaḥ<BR>
BhP_07.03.007/2 tasya copaśamaṃ bhūman vidhehi yadi manyase<BR>
BhP_07.03.007/3 lokā na yāvan naṅkṣyanti balihārāstavābhibhūḥ<BR>
BhP_07.03.008/1 tasyāyaṃ kila saṅkalpaścarato duścaraṃ tapaḥ<BR>
BhP_07.03.008/2 śrūyatāṃ kiṃ na viditastavāthāpi niveditam<BR>
BhP_07.03.009/1 sṛṣṭvā carācaramidaṃ tapoyogasamādhinā<BR>
BhP_07.03.009/2 adhyāste sarvadhiṣṇyebhyaḥ parameṣṭhī nijāsanam<BR>
BhP_07.03.010/1 tadahaṃ vardhamānena tapoyogasamādhinā<BR>
BhP_07.03.010/2 kālātmanośca nityatvāt sādhayiṣye tathātmanaḥ<BR>
BhP_07.03.011/1 anyathedaṃ vidhāsye 'hamayathā pūrvamojasā<BR>
BhP_07.03.011/2 kimanyaiḥ kālanirdhūtaiḥ kalpānte vaiṣṇavādibhiḥ<BR>
BhP_07.03.012/1 iti śuśruma nirbandhaṃ tapaḥ paramamāsthitaḥ<BR>
BhP_07.03.012/2 vidhatsvānantaraṃ yuktaṃ svayaṃ tribhuvaneśvara<BR>
BhP_07.03.013/1 tavāsanaṃ dvijagavāṃ pārameṣṭhyaṃ jagatpate<BR>
BhP_07.03.013/2 bhavāya śreyase bhūtyai kṣemāya vijayāya ca<BR>
BhP_07.03.014/1 iti vijñāpito devairbhagavān ātmabhūrnṛpa<BR>
BhP_07.03.014/2 parito bhṛgudakṣādyairyayau daityeśvarāśramam<BR>
BhP_07.03.015/1 na dadarśa praticchannaṃ valmīkatṛṇakīcakaiḥ<BR>
BhP_07.03.015/2 pipīlikābhirācīrṇaṃ medastvaṅmāṃsaśoṇitam<BR>
BhP_07.03.016/1 tapantaṃ tapasā lokān yathābhrāpihitaṃ ravim<BR>
BhP_07.03.016/2 vilakṣya vismitaḥ prāha hasaṃstaṃ haṃsavāhanaḥ<BR>
BhP_07.03.017/0 śrībrahmovāca<BR>
BhP_07.03.017/1 uttiṣṭhottiṣṭha bhadraṃ te tapaḥsiddho 'si kāśyapa<BR>
BhP_07.03.017/2 varado 'hamanuprāpto vriyatāmīpsito varaḥ<BR>
BhP_07.03.018/1 adrākṣamahametaṃ te hṛtsāraṃ mahadadbhutam<BR>
BhP_07.03.018/2 daṃśabhakṣitadehasya prāṇā hyasthiṣu śerate<BR>
BhP_07.03.019/1 naitat pūrvarṣayaścakrurna kariṣyanti cāpare<BR>
BhP_07.03.019/2 niramburdhārayet prāṇān ko vai divyasamāḥ śatam<BR>
BhP_07.03.020/1 vyavasāyena te 'nena duṣkareṇa manasvinām<BR>
BhP_07.03.020/2 taponiṣṭhena bhavatājito 'haṃ ditinandana<BR>
BhP_07.03.021/1 tatasta āśiṣaḥ sarvā dadāmyasurapuṅgava<BR>
BhP_07.03.021/2 martasya te hyamartasya darśanaṃ nāphalaṃ mama<BR>
BhP_07.03.022/0 śrīnārada uvāca<BR>
BhP_07.03.022/1 ityuktvādibhavo devo bhakṣitāṅgaṃ pipīlikaiḥ<BR>
BhP_07.03.022/2 kamaṇḍalujalenaukṣaddivyenāmogharādhasā<BR>
BhP_07.03.023/1 sa tat kīcakavalmīkāt sahaojobalānvitaḥ<BR>
BhP_07.03.023/2 sarvāvayavasampanno vajrasaṃhanano yuvā<BR>
BhP_07.03.023/3 utthitastaptahemābho vibhāvasurivaidhasaḥ<BR>
BhP_07.03.024/1 sa nirīkṣyāmbare devaṃ haṃsavāhamupasthitam<BR>
BhP_07.03.024/2 nanāma śirasā bhūmau taddarśanamahotsavaḥ<BR>
BhP_07.03.025/1 utthāya prāñjaliḥ prahva īkṣamāṇo dṛśā vibhum<BR>
BhP_07.03.025/2 harṣāśrupulakodbhedo girā gadgadayāgṛṇāt<BR>
BhP_07.03.026/0 śrīhiraṇyakaśipuruvāca<BR>
BhP_07.03.026/1 kalpānte kālasṛṣṭena yo 'ndhena tamasāvṛtam<BR>
BhP_07.03.026/2 abhivyanag jagadidaṃ svayañjyotiḥ svarociṣā<BR>
BhP_07.03.027/1 ātmanā trivṛtā cedaṃ sṛjatyavati lumpati<BR>
BhP_07.03.027/2 rajaḥsattvatamodhāmne parāya mahate namaḥ<BR>
BhP_07.03.028/1 nama ādyāya bījāya jñānavijñānamūrtaye<BR>
BhP_07.03.028/2 prāṇendriyamanobuddhi vikārairvyaktimīyuṣe<BR>
BhP_07.03.029/1 tvamīśiṣe jagatastasthuṣaśca prāṇena mukhyena patiḥ prajānām<BR>
BhP_07.03.029/2 cittasya cittairmanaindriyāṇāṃ patirmahān bhūtaguṇāśayeśaḥ<BR>
BhP_07.03.030/1 tvaṃ saptatantūn vitanoṣi tanvā trayyā caturhotrakavidyayā ca<BR>
BhP_07.03.030/2 tvameka ātmātmavatāmanādir anantapāraḥ kavirantarātmā<BR>
BhP_07.03.031/1 tvameva kālo 'nimiṣo janānām āyurlavādyavayavaiḥ kṣiṇoṣi<BR>
BhP_07.03.031/2 kūṭastha ātmā parameṣṭhyajo mahāṃs tvaṃ jīvalokasya ca jīva ātmā<BR>
BhP_07.03.032/1 tvattaḥ paraṃ nāparamapyanejad ejac ca kiñcidvyatiriktamasti<BR>
BhP_07.03.032/2 vidyāḥ kalāste tanavaśca sarvā hiraṇyagarbho 'si bṛhat tripṛṣṭhaḥ<BR>
BhP_07.03.033/1 vyaktaṃ vibho sthūlamidaṃ śarīraṃ yenendriyaprāṇamanoguṇāṃstvam<BR>
BhP_07.03.033/2 bhuṅkṣe sthito dhāmani pārameṣṭhye avyakta ātmā puruṣaḥ purāṇaḥ<BR>
BhP_07.03.034/1 anantāvyaktarūpeṇa yenedamakhilaṃ tatam<BR>
BhP_07.03.034/2 cidacicchaktiyuktāya tasmai bhagavate namaḥ<BR>
BhP_07.03.035/1 yadi dāsyasyabhimatān varān me varadottama<BR>
BhP_07.03.035/2 bhūtebhyastvadvisṛṣṭebhyo mṛtyurmā bhūn mama prabho<BR>
BhP_07.03.036/1 nāntarbahirdivā naktamanyasmādapi cāyudhaiḥ<BR>
BhP_07.03.036/2 na bhūmau nāmbare mṛtyurna narairna mṛgairapi<BR>
BhP_07.03.037/1 vyasubhirvāsumadbhirvā surāsuramahoragaiḥ<BR>
BhP_07.03.037/2 apratidvandvatāṃ yuddhe aikapatyaṃ ca dehinām<BR>
BhP_07.03.038/1 sarveṣāṃ lokapālānāṃ mahimānaṃ yathātmanaḥ<BR>
BhP_07.03.038/2 tapoyogaprabhāvāṇāṃ yan na riṣyati karhicit<BR>
BhP_07.04.001/0 śrīnārada uvāca<BR>
BhP_07.04.001/1 evaṃ vṛtaḥ śatadhṛtirhiraṇyakaśiporatha<BR>
BhP_07.04.001/2 prādāt tattapasā prīto varāṃstasya sudurlabhān<BR>
BhP_07.04.002/0 śrībrahmovāca<BR>
BhP_07.04.002/1 tāteme durlabhāḥ puṃsāṃ yān vṛṇīṣe varān mama<BR>
BhP_07.04.002/2 tathāpi vitarāmyaṅga varān yadyapi durlabhān<BR>
BhP_07.04.003/1 tato jagāma bhagavān amoghānugraho vibhuḥ<BR>
BhP_07.04.003/2 pūjito 'suravaryeṇa stūyamānaḥ prajeśvaraiḥ<BR>
BhP_07.04.004/1 evaṃ labdhavaro daityo bibhraddhemamayaṃ vapuḥ<BR>
BhP_07.04.004/2 bhagavatyakaroddveṣaṃ bhrāturvadhamanusmaran<BR>
BhP_07.04.005/1 sa vijitya diśaḥ sarvā lokāṃśca trīn mahāsuraḥ<BR>
BhP_07.04.005/2 devāsuramanuṣyendra gandharvagaruḍoragān<BR>
BhP_07.04.006/1 siddhacāraṇavidyādhrān ṛṣīn pitṛpatīn manūn<BR>
BhP_07.04.006/2 yakṣarakṣaḥpiśāceśān pretabhūtapatīn api<BR>
BhP_07.04.007/1 sarvasattvapatīn jitvā vaśamānīya viśvajit<BR>
BhP_07.04.007/2 jahāra lokapālānāṃ sthānāni saha tejasā<BR>
BhP_07.04.008/1 devodyānaśriyā juṣṭamadhyāste sma tripiṣṭapam<BR>
BhP_07.04.008/2 mahendrabhavanaṃ sākṣān nirmitaṃ viśvakarmaṇā<BR>
BhP_07.04.008/3 trailokyalakṣmyāyatanamadhyuvāsākhilarddhimat<BR>
BhP_07.04.009/1 yatra vidrumasopānā mahāmārakatā bhuvaḥ<BR>
BhP_07.04.009/2 yatra sphāṭikakuḍyāni vaidūryastambhapaṅktayaḥ<BR>
BhP_07.04.010/1 yatra citravitānāni padmarāgāsanāni ca<BR>
BhP_07.04.010/2 payaḥphenanibhāḥ śayyā muktādāmaparicchadāḥ<BR>
BhP_07.04.011/1 kūjadbhirnūpurairdevyaḥ śabdayantya itastataḥ<BR>
BhP_07.04.011/2 ratnasthalīṣu paśyanti sudatīḥ sundaraṃ mukham<BR>
BhP_07.04.012/1 tasmin mahendrabhavane mahābalo mahāmanā nirjitaloka ekarāṭ<BR>
BhP_07.04.012/2 reme 'bhivandyāṅghriyugaḥ surādibhiḥ pratāpitairūrjitacaṇḍaśāsanaḥ<BR>
BhP_07.04.013/1 tamaṅga mattaṃ madhunorugandhinā vivṛttatāmrākṣamaśeṣadhiṣṇyapāḥ<BR>
BhP_07.04.013/2 upāsatopāyanapāṇibhirvinā tribhistapoyogabalaujasāṃ padam<BR>
BhP_07.04.014/1 jagurmahendrāsanamojasā sthitaṃ viśvāvasustumbururasmadādayaḥ<BR>
BhP_07.04.014/2 gandharvasiddhā ṛṣayo 'stuvan muhur vidyādharāścāpsarasaśca pāṇḍava<BR>
BhP_07.04.015/1 sa eva varṇāśramibhiḥ kratubhirbhūridakṣiṇaiḥ<BR>
BhP_07.04.015/2 ijyamāno havirbhāgān agrahīt svena tejasā<BR>
BhP_07.04.016/1 akṛṣṭapacyā tasyāsīt saptadvīpavatī mahī<BR>
BhP_07.04.016/2 tathā kāmadughā gāvo nānāścaryapadaṃ nabhaḥ<BR>
BhP_07.04.017/1 ratnākarāśca ratnaughāṃstatpatnyaścohurūrmibhiḥ<BR>
BhP_07.04.017/2 kṣārasīdhughṛtakṣaudra dadhikṣīrāmṛtodakāḥ<BR>
BhP_07.04.018/1 śailā droṇībhirākrīḍaṃ sarvartuṣu guṇān drumāḥ<BR>
BhP_07.04.018/2 dadhāra lokapālānāmeka eva pṛthag guṇān<BR>
BhP_07.04.019/1 sa itthaṃ nirjitakakub ekarāḍ viṣayān priyān<BR>
BhP_07.04.019/2 yathopajoṣaṃ bhuñjāno nātṛpyadajitendriyaḥ<BR>
BhP_07.04.020/1 evamaiśvaryamattasya dṛptasyocchāstravartinaḥ<BR>
BhP_07.04.020/2 kālo mahān vyatīyāya brahmaśāpamupeyuṣaḥ<BR>
BhP_07.04.021/1 tasyogradaṇḍasaṃvignāḥ sarve lokāḥ sapālakāḥ<BR>
BhP_07.04.021/2 anyatrālabdhaśaraṇāḥ śaraṇaṃ yayuracyutam<BR>
BhP_07.04.022/1 tasyai namo 'stu kāṣṭhāyai yatrātmā harirīśvaraḥ<BR>
BhP_07.04.022/2 yadgatvā na nivartante śāntāḥ sannyāsino 'malāḥ<BR>
BhP_07.04.023/1 iti te saṃyatātmānaḥ samāhitadhiyo 'malāḥ<BR>
BhP_07.04.023/2 upatasthurhṛṣīkeśaṃ vinidrā vāyubhojanāḥ<BR>
BhP_07.04.024/1 teṣāmāvirabhūdvāṇī arūpā meghaniḥsvanā<BR>
BhP_07.04.024/2 sannādayantī kakubhaḥ sādhūnāmabhayaṅkarī<BR>
BhP_07.04.025/1 mā bhaiṣṭa vibudhaśreṣṭhāḥ sarveṣāṃ bhadramastu vaḥ<BR>
BhP_07.04.025/2 maddarśanaṃ hi bhūtānāṃ sarvaśreyopapattaye<BR>
BhP_07.04.026/1 jñātametasya daurātmyaṃ daiteyāpasadasya yat<BR>
BhP_07.04.026/2 tasya śāntiṃ kariṣyāmi kālaṃ tāvat pratīkṣata<BR>
BhP_07.04.027/1 yadā deveṣu vedeṣu goṣu vipreṣu sādhuṣu<BR>
BhP_07.04.027/2 dharme mayi ca vidveṣaḥ sa vā āśu vinaśyati<BR>
BhP_07.04.028/1 nirvairāya praśāntāya svasutāya mahātmane<BR>
BhP_07.04.028/2 prahrādāya yadā druhyeddhaniṣye 'pi varorjitam<BR>
BhP_07.04.029/0 śrīnārada uvāca<BR>
BhP_07.04.029/1 ityuktā lokaguruṇā taṃ praṇamya divaukasaḥ<BR>
BhP_07.04.029/2 nyavartanta gatodvegā menire cāsuraṃ hatam<BR>
BhP_07.04.030/1 tasya daityapateḥ putrāścatvāraḥ paramādbhutāḥ<BR>
BhP_07.04.030/2 prahrādo 'bhūn mahāṃsteṣāṃ guṇairmahadupāsakaḥ<BR>
BhP_07.04.031/1 brahmaṇyaḥ śīlasampannaḥ satyasandho jitendriyaḥ<BR>
BhP_07.04.031/2 ātmavat sarvabhūtānāmekapriyasuhṛttamaḥ<BR>
BhP_07.04.032/1 dāsavat sannatāryāṅghriḥ pitṛvaddīnavatsalaḥ<BR>
BhP_07.04.032/2 bhrātṛvat sadṛśe snigdho guruṣvīśvarabhāvanaḥ<BR>
BhP_07.04.032/3 vidyārtharūpajanmāḍhyo mānastambhavivarjitaḥ<BR>
BhP_07.04.033/1 nodvignacitto vyasaneṣu niḥspṛhaḥ śruteṣu dṛṣṭeṣu guṇeṣvavastudṛk<BR>
BhP_07.04.033/2 dāntendriyaprāṇaśarīradhīḥ sadā praśāntakāmo rahitāsuro 'suraḥ<BR>
BhP_07.04.034/1 yasmin mahadguṇā rājan gṛhyante kavibhirmuhuḥ<BR>
BhP_07.04.034/2 na te 'dhunā pidhīyante yathā bhagavatīśvare<BR>
BhP_07.04.035/1 yaṃ sādhugāthāsadasi ripavo 'pi surā nṛpa<BR>
BhP_07.04.035/2 pratimānaṃ prakurvanti kimutānye bhavādṛśāḥ<BR>
BhP_07.04.036/1 guṇairalamasaṅkhyeyairmāhātmyaṃ tasya sūcyate<BR>
BhP_07.04.036/2 vāsudeve bhagavati yasya naisargikī ratiḥ<BR>
BhP_07.04.037/1 nyastakrīḍanako bālo jaḍavat tanmanastayā<BR>
BhP_07.04.037/2 kṛṣṇagrahagṛhītātmā na veda jagadīdṛśam<BR>
BhP_07.04.038/1 āsīnaḥ paryaṭannaśnan śayānaḥ prapiban bruvan<BR>
BhP_07.04.038/2 nānusandhatta etāni govindaparirambhitaḥ<BR>
BhP_07.04.039/1 kvacidrudati vaikuṇṭha cintāśabalacetanaḥ<BR>
BhP_07.04.039/2 kvaciddhasati taccintā hlāda udgāyati kvacit<BR>
BhP_07.04.040/1 nadati kvacidutkaṇṭho vilajjo nṛtyati kvacit<BR>
BhP_07.04.040/2 kvacit tadbhāvanāyuktastanmayo 'nucakāra ha<BR>
BhP_07.04.041/1 kvacidutpulakastūṣṇīmāste saṃsparśanirvṛtaḥ<BR>
BhP_07.04.041/2 aspandapraṇayānanda salilāmīlitekṣaṇaḥ<BR>
BhP_07.04.042/1 sa uttamaślokapadāravindayor niṣevayākiñcanasaṅgalabdhayā<BR>
BhP_07.04.042/2 tanvan parāṃ nirvṛtimātmano muhur duḥsaṅgadīnasya manaḥ śamaṃ vyadhāt<BR>
BhP_07.04.043/1 tasmin mahābhāgavate mahābhāge mahātmani<BR>
BhP_07.04.043/2 hiraṇyakaśipū rājannakarodaghamātmaje<BR>
BhP_07.05.044/0 śrīyudhiṣṭhira uvāca<BR>
BhP_07.04.044/1 devarṣa etadicchāmo vedituṃ tava suvrata<BR>
BhP_07.04.044/2 yadātmajāya śuddhāya pitādāt sādhave hyagham<BR>
BhP_07.04.045/1 putrān vipratikūlān svān pitaraḥ putravatsalāḥ<BR>
BhP_07.04.045/2 upālabhante śikṣārthaṃ naivāghamaparo yathā<BR>
BhP_07.04.046/1 kimutānuvaśān sādhūṃstādṛśān gurudevatān<BR>
BhP_07.04.046/2 etat kautūhalaṃ brahmannasmākaṃ vidhama prabho<BR>
BhP_07.04.046/3 pituḥ putrāya yaddveṣo maraṇāya prayojitaḥ<BR>
BhP_07.05.001/0 śrīnārada uvāca<BR>
BhP_07.05.001/1 paurohityāya bhagavān vṛtaḥ kāvyaḥ kilāsuraiḥ<BR>
BhP_07.05.001/2 ṣaṇḍāmarkau sutau tasya daityarājagṛhāntike<BR>
BhP_07.05.002/1 tau rājñā prāpitaṃ bālaṃ prahlādaṃ nayakovidam<BR>
BhP_07.05.002/2 pāṭhayāmāsatuḥ pāṭhyān anyāṃścāsurabālakān<BR>
BhP_07.05.003/1 yat tatra guruṇā proktaṃ śuśruve 'nupapāṭha ca<BR>
BhP_07.05.003/2 na sādhu manasā mene svaparāsadgrahāśrayam<BR>
BhP_07.05.004/1 ekadāsurarāṭ putramaṅkamāropya pāṇḍava<BR>
BhP_07.05.004/2 papraccha kathyatāṃ vatsa manyate sādhu yadbhavān<BR>
BhP_07.05.005/0 śrīprahlāda uvāca<BR>
BhP_07.05.005/1 tat sādhu manye 'suravarya dehināṃ sadā samudvignadhiyāmasadgrahāt<BR>
BhP_07.05.005/2 hitvātmapātaṃ gṛhamandhakūpaṃ vanaṃ gato yaddharimāśrayeta<BR>
BhP_07.05.006/0 śrīnārada uvāca<BR>
BhP_07.05.006/1 śrutvā putragiro daityaḥ parapakṣasamāhitāḥ<BR>
BhP_07.05.006/2 jahāsa buddhirbālānāṃ bhidyate parabuddhibhiḥ<BR>
BhP_07.05.007/1 samyag vidhāryatāṃ bālo gurugehe dvijātibhiḥ<BR>
BhP_07.05.007/2 viṣṇupakṣaiḥ praticchannairna bhidyetāsya dhīryathā<BR>
BhP_07.05.008/1 gṛhamānītamāhūya prahrādaṃ daityayājakāḥ<BR>
BhP_07.05.008/2 praśasya ślakṣṇayā vācā samapṛcchanta sāmabhiḥ<BR>
BhP_07.05.009/1 vatsa prahrāda bhadraṃ te satyaṃ kathaya mā mṛṣā<BR>
BhP_07.05.009/2 bālān ati kutastubhyameṣa buddhiviparyayaḥ<BR>
BhP_07.05.010/1 buddhibhedaḥ parakṛta utāho te svato 'bhavat<BR>
BhP_07.05.010/2 bhaṇyatāṃ śrotukāmānāṃ gurūṇāṃ kulanandana<BR>
BhP_07.05.011/0 śrīprahrāda uvāca<BR>
BhP_07.05.011/1 paraḥ svaścetyasadgrāhaḥ puṃsāṃ yanmāyayā kṛtaḥ<BR>
BhP_07.05.011/2 vimohitadhiyāṃ dṛṣṭastasmai bhagavate namaḥ<BR>
BhP_07.05.012/1 sa yadānuvrataḥ puṃsāṃ paśubuddhirvibhidyate<BR>
BhP_07.05.012/2 anya eṣa tathānyo 'hamiti bhedagatāsatī<BR>
BhP_07.05.013/1 sa eṣa ātmā svaparetyabuddhibhir duratyayānukramaṇo nirūpyate<BR>
BhP_07.05.013/2 muhyanti yadvartmani vedavādino brahmādayo hyeṣa bhinatti me matim<BR>
BhP_07.05.014/1 yathā bhrāmyatyayo brahman svayamākarṣasannidhau<BR>
BhP_07.05.014/2 tathā me bhidyate cetaścakrapāṇeryadṛcchayā<BR>
BhP_07.05.015/0 śrīnārada uvāca<BR>
BhP_07.05.015/1 etāvadbrāhmaṇāyoktvā virarāma mahāmatiḥ<BR>
BhP_07.05.015/2 taṃ sannibhartsya kupitaḥ sudīno rājasevakaḥ<BR>
BhP_07.05.016/1 ānīyatāmare vetramasmākamayaśaskaraḥ<BR>
BhP_07.05.016/2 kulāṅgārasya durbuddheścaturtho 'syodito damaḥ<BR>
BhP_07.05.017/1 daiteyacandanavane jāto 'yaṃ kaṇṭakadrumaḥ<BR>
BhP_07.05.017/2 yanmūlonmūlaparaśorviṣṇornālāyito 'rbhakaḥ<BR>
BhP_07.05.018/1 iti taṃ vividhopāyairbhīṣayaṃstarjanādibhiḥ<BR>
BhP_07.05.018/2 prahrādaṃ grāhayāmāsa trivargasyopapādanam<BR>
BhP_07.05.019/1 tata enaṃ gururjñātvā jñātajñeyacatuṣṭayam<BR>
BhP_07.05.019/2 daityendraṃ darśayāmāsa mātṛmṛṣṭamalaṅkṛtam<BR>
BhP_07.05.020/1 pādayoḥ patitaṃ bālaṃ pratinandyāśiṣāsuraḥ<BR>
BhP_07.05.020/2 pariṣvajya ciraṃ dorbhyāṃ paramāmāpa nirvṛtim<BR>
BhP_07.05.021/1 āropyāṅkamavaghrāya mūrdhanyaśrukalāmbubhiḥ<BR>
BhP_07.05.021/2 āsiñcan vikasadvaktramidamāha yudhiṣṭhira<BR>
BhP_07.05.022/0 hiraṇyakaśipuruvāca<BR>
BhP_07.05.022/1 prahrādānūcyatāṃ tāta svadhītaṃ kiñciduttamam<BR>
BhP_07.05.022/2 kālenaitāvatāyuṣman yadaśikṣadgurorbhavān<BR>
BhP_07.05.023/0 śrīprahrāda uvāca<BR>
BhP_07.05.023/1 śravaṇaṃ kīrtanaṃ viṣṇoḥ smaraṇaṃ pādasevanam<BR>
BhP_07.05.023/2 arcanaṃ vandanaṃ dāsyaṃ sakhyamātmanivedanam<BR>
BhP_07.05.024/1 iti puṃsārpitā viṣṇau bhaktiścen navalakṣaṇā<BR>
BhP_07.05.024/2 kriyeta bhagavatyaddhā tan manye 'dhītamuttamam<BR>
BhP_07.05.025/1 niśamyaitat sutavaco hiraṇyakaśipustadā<BR>
BhP_07.05.025/2 guruputramuvācedaṃ ruṣā prasphuritādharaḥ<BR>
BhP_07.05.026/1 brahmabandho kimetat te vipakṣaṃ śrayatāsatā<BR>
BhP_07.05.026/2 asāraṃ grāhito bālo māmanādṛtya durmate<BR>
BhP_07.05.027/1 santi hyasādhavo loke durmaitrāśchadmaveṣiṇaḥ<BR>
BhP_07.05.027/2 teṣāmudetyaghaṃ kāle rogaḥ pātakināmiva<BR>
BhP_07.05.028/0 śrīguruputra uvāca<BR>
BhP_07.05.028/1 na matpraṇītaṃ na parapraṇītaṃ suto vadatyeṣa tavendraśatro<BR>
BhP_07.05.028/2 naisargikīyaṃ matirasya rājan niyaccha manyuṃ kadadāḥ sma mā naḥ<BR>
BhP_07.05.029/0 śrīnārada uvāca<BR>
BhP_07.05.029/1 guruṇaivaṃ pratiprokto bhūya āhāsuraḥ sutam<BR>
BhP_07.05.029/2 na cedgurumukhīyaṃ te kuto 'bhadrāsatī matiḥ<BR>
BhP_07.05.030/0 śrīprahrāda uvāca<BR>
BhP_07.05.030/1 matirna kṛṣṇe parataḥ svato vā mitho 'bhipadyeta gṛhavratānām<BR>
BhP_07.05.030/2 adāntagobhirviśatāṃ tamisraṃ punaḥ punaścarvitacarvaṇānām<BR>
BhP_07.05.031/1 na te viduḥ svārthagatiṃ hi viṣṇuṃ durāśayā ye bahirarthamāninaḥ<BR>
BhP_07.05.031/2 andhā yathāndhairupanīyamānās te 'pīśatantryāmurudāmni baddhāḥ<BR>
BhP_07.05.032/1 naiṣāṃ matistāvadurukramāṅghriṃ spṛśatyanarthāpagamo yadarthaḥ<BR>
BhP_07.05.032/2 mahīyasāṃ pādarajo 'bhiṣekaṃ niṣkiñcanānāṃ na vṛṇīta yāvat<BR>
BhP_07.05.033/1 ityuktvoparataṃ putraṃ hiraṇyakaśipū ruṣā<BR>
BhP_07.05.033/2 andhīkṛtātmā svotsaṅgān nirasyata mahītale<BR>
BhP_07.05.034/1 āhāmarṣaruṣāviṣṭaḥ kaṣāyībhūtalocanaḥ<BR>
BhP_07.05.034/2 vadhyatāmāśvayaṃ vadhyo niḥsārayata nairṛtāḥ<BR>
BhP_07.05.035/1 ayaṃ me bhrātṛhā so 'yaṃ hitvā svān suhṛdo 'dhamaḥ<BR>
BhP_07.05.035/2 pitṛvyahantuḥ pādau yo viṣṇordāsavadarcati<BR>
BhP_07.05.036/1 viṣṇorvā sādhvasau kiṃ nu kariṣyatyasamañjasaḥ<BR>
BhP_07.05.036/2 sauhṛdaṃ dustyajaṃ pitrorahādyaḥ pañcahāyanaḥ<BR>
BhP_07.05.037/1 paro 'pyapatyaṃ hitakṛdyathauṣadhaṃ svadehajo 'pyāmayavat suto 'hitaḥ<BR>
BhP_07.05.037/2 chindyāt tadaṅgaṃ yadutātmano 'hitaṃ śeṣaṃ sukhaṃ jīvati yadvivarjanāt<BR>
BhP_07.05.038/1 sarvairupāyairhantavyaḥ sambhojaśayanāsanaiḥ<BR>
BhP_07.05.038/2 suhṛlliṅgadharaḥ śatrurmunerduṣṭamivendriyam<BR>
BhP_07.05.039/1 nairṛtāste samādiṣṭā bhartrā vai śūlapāṇayaḥ<BR>
BhP_07.05.039/2 tigmadaṃṣṭrakarālāsyāstāmraśmaśruśiroruhāḥ<BR>
BhP_07.05.040/1 nadanto bhairavaṃ nādaṃ chindhi bhindhīti vādinaḥ<BR>
BhP_07.05.040/2 āsīnaṃ cāhanan śūlaiḥ prahrādaṃ sarvamarmasu<BR>
BhP_07.05.041/1 pare brahmaṇyanirdeśye bhagavatyakhilātmani<BR>
BhP_07.05.041/2 yuktātmanyaphalā āsannapuṇyasyeva satkriyāḥ<BR>
BhP_07.05.042/1 prayāse 'pahate tasmin daityendraḥ pariśaṅkitaḥ<BR>
BhP_07.05.042/2 cakāra tadvadhopāyān nirbandhena yudhiṣṭhira<BR>
BhP_07.05.043/1 diggajairdandaśūkendrairabhicārāvapātanaiḥ<BR>
BhP_07.05.043/2 māyābhiḥ sannirodhaiśca garadānairabhojanaiḥ<BR>
BhP_07.05.044/1 himavāyvagnisalilaiḥ parvatākramaṇairapi<BR>
BhP_07.05.044/2 na śaśāka yadā hantumapāpamasuraḥ sutam<BR>
BhP_07.05.044/3 cintāṃ dīrghatamāṃ prāptastatkartuṃ nābhyapadyata<BR>
BhP_07.05.045/1 eṣa me bahvasādhūkto vadhopāyāśca nirmitāḥ<BR>
BhP_07.05.045/2 taistairdrohairasaddharmairmuktaḥ svenaiva tejasā<BR>
BhP_07.05.046/1 vartamāno 'vidūre vai bālo 'pyajaḍadhīrayam<BR>
BhP_07.05.046/2 na vismarati me 'nāryaṃ śunaḥ śepa iva prabhuḥ<BR>
BhP_07.05.047/1 aprameyānubhāvo 'yamakutaścidbhayo 'maraḥ<BR>
BhP_07.05.047/2 nūnametadvirodhena mṛtyurme bhavitā na vā<BR>
BhP_07.05.048/1 iti taccintayā kiñcin mlānaśriyamadhomukham<BR>
BhP_07.05.048/2 śaṇḍāmarkāvauśanasau vivikta iti hocatuḥ<BR>
BhP_07.05.049/1 jitaṃ tvayaikena jagattrayaṃ bhruvor vijṛmbhaṇatrastasamastadhiṣṇyapam<BR>
BhP_07.05.049/2 na tasya cintyaṃ tava nātha cakṣvahe na vai śiśūnāṃ guṇadoṣayoḥ padam<BR>
BhP_07.05.050/1 imaṃ tu pāśairvaruṇasya baddhvā nidhehi bhīto na palāyate yathā<BR>
BhP_07.05.050/2 buddhiśca puṃso vayasāryasevayā yāvadgururbhārgava āgamiṣyati<BR>
BhP_07.05.051/1 tatheti guruputroktamanujñāyedamabravīt<BR>
BhP_07.05.051/2 dharmo hyasyopadeṣṭavyo rājñāṃ yo gṛhamedhinām<BR>
BhP_07.05.052/1 dharmamarthaṃ ca kāmaṃ ca nitarāṃ cānupūrvaśaḥ<BR>
BhP_07.05.052/2 prahrādāyocatū rājan praśritāvanatāya ca<BR>
BhP_07.05.053/1 yathā trivargaṃ gurubhirātmane upaśikṣitam<BR>
BhP_07.05.053/2 na sādhu mene tacchikṣāṃ dvandvārāmopavarṇitām<BR>
BhP_07.05.054/1 yadācāryaḥ parāvṛtto gṛhamedhīyakarmasu<BR>
BhP_07.05.054/2 vayasyairbālakaistatra sopahūtaḥ kṛtakṣaṇaiḥ<BR>
BhP_07.05.055/1 atha tān ślakṣṇayā vācā pratyāhūya mahābudhaḥ<BR>
BhP_07.05.055/2 uvāca vidvāṃstanniṣṭhāṃ kṛpayā prahasanniva<BR>
BhP_07.05.056/1 te tu tadgauravāt sarve tyaktakrīḍāparicchadāḥ<BR>
BhP_07.05.056/2 bālā adūṣitadhiyo dvandvārāmeritehitaiḥ<BR>
BhP_07.05.057/1 paryupāsata rājendra tannyastahṛdayekṣaṇāḥ<BR>
BhP_07.05.057/2 tān āha karuṇo maitro mahābhāgavato 'suraḥ<BR>
BhP_07.06.001/0 śrīprahrāda uvāca<BR>
BhP_07.06.001/1 kaumāra ācaret prājño dharmān bhāgavatān iha<BR>
BhP_07.06.001/2 durlabhaṃ mānuṣaṃ janma tadapyadhruvamarthadam<BR>
BhP_07.06.002/1 yathā hi puruṣasyeha viṣṇoḥ pādopasarpaṇam<BR>
BhP_07.06.002/2 yadeṣa sarvabhūtānāṃ priya ātmeśvaraḥ suhṛt<BR>
BhP_07.06.003/1 sukhamaindriyakaṃ daityā dehayogena dehinām<BR>
BhP_07.06.003/2 sarvatra labhyate daivādyathā duḥkhamayatnataḥ<BR>
BhP_07.06.004/1 tatprayāso na kartavyo yata āyurvyayaḥ param<BR>
BhP_07.06.004/2 na tathā vindate kṣemaṃ mukundacaraṇāmbujam<BR>
BhP_07.06.005/1 tato yateta kuśalaḥ kṣemāya bhavamāśritaḥ<BR>
BhP_07.06.005/2 śarīraṃ pauruṣaṃ yāvan na vipadyeta puṣkalam<BR>
BhP_07.06.006/1 puṃso varṣaśataṃ hyāyustadardhaṃ cājitātmanaḥ<BR>
BhP_07.06.006/2 niṣphalaṃ yadasau rātryāṃ śete 'ndhaṃ prāpitastamaḥ<BR>
BhP_07.06.007/1 mugdhasya bālye kaiśore krīḍato yāti viṃśatiḥ<BR>
BhP_07.06.007/2 jarayā grastadehasya yātyakalpasya viṃśatiḥ<BR>
BhP_07.06.008/1 durāpūreṇa kāmena mohena ca balīyasā<BR>
BhP_07.06.008/2 śeṣaṃ gṛheṣu saktasya pramattasyāpayāti hi<BR>
BhP_07.06.009/1 ko gṛheṣu pumān saktamātmānamajitendriyaḥ<BR>
BhP_07.06.009/2 snehapāśairdṛḍhairbaddhamutsaheta vimocitum<BR>
BhP_07.06.010/1 ko nvarthatṛṣṇāṃ visṛjet prāṇebhyo 'pi ya īpsitaḥ<BR>
BhP_07.06.010/2 yaṃ krīṇātyasubhiḥ preṣṭhaistaskaraḥ sevako vaṇik<BR>
BhP_07.06.011/1 kathaṃ priyāyā anukampitāyāḥ saṅgaṃ rahasyaṃ rucirāṃśca mantrān<BR>
BhP_07.06.011/2 suhṛtsu tatsnehasitaḥ śiśūnāṃ kalākṣarāṇāmanuraktacittaḥ<BR>
BhP_07.06.012/1 putrān smaraṃstā duhitṝrhṛdayyā bhrātṝn svasṝrvā pitarau ca dīnau<BR>
BhP_07.06.012/2 gṛhān manojñoruparicchadāṃśca vṛttīśca kulyāḥ paśubhṛtyavargān<BR>
BhP_07.06.013/1 tyajeta kośaskṛdivehamānaḥ karmāṇi lobhādavitṛptakāmaḥ<BR>
BhP_07.06.013/2 aupasthyajaihvaṃ bahumanyamānaḥ kathaṃ virajyeta durantamohaḥ<BR>
BhP_07.06.014/1 kuṭumbapoṣāya viyan nijāyur na budhyate 'rthaṃ vihataṃ pramattaḥ<BR>
BhP_07.06.014/2 sarvatra tāpatrayaduḥkhitātmā nirvidyate na svakuṭumbarāmaḥ<BR>
BhP_07.06.015/1 vitteṣu nityābhiniviṣṭacetā vidvāṃśca doṣaṃ paravittahartuḥ<BR>
BhP_07.06.015/2 pretyeha vāthāpyajitendriyastad aśāntakāmo harate kuṭumbī<BR>
BhP_07.06.016/1 vidvān apītthaṃ danujāḥ kuṭumbaṃ puṣṇan svalokāya na kalpate vai<BR>
BhP_07.06.016/2 yaḥ svīyapārakyavibhinnabhāvas tamaḥ prapadyeta yathā vimūḍhaḥ<BR>
BhP_07.06.017/1 yato na kaścit kva ca kutracidvā dīnaḥ svamātmānamalaṃ samarthaḥ<BR>
BhP_07.06.017/2 vimocituṃ kāmadṛśāṃ vihāra krīḍāmṛgo yannigaḍo visargaḥ<BR>
BhP_07.06.018/1 tato vidūrāt parihṛtya daityā daityeṣu saṅgaṃ viṣayātmakeṣu<BR>
BhP_07.06.018/2 upeta nārāyaṇamādidevaṃ sa muktasaṅgairiṣito 'pavargaḥ<BR>
BhP_07.06.019/1 na hyacyutaṃ prīṇayato bahvāyāso 'surātmajāḥ<BR>
BhP_07.06.019/2 ātmatvāt sarvabhūtānāṃ siddhatvādiha sarvataḥ<BR>
BhP_07.06.020/1 parāvareṣu bhūteṣu brahmāntasthāvarādiṣu<BR>
BhP_07.06.020/2 bhautikeṣu vikāreṣu bhūteṣvatha mahatsu ca<BR>
BhP_07.06.021/1 guṇeṣu guṇasāmye ca guṇavyatikare tathā<BR>
BhP_07.06.021/2 eka eva paro hyātmā bhagavān īśvaro 'vyayaḥ<BR>
BhP_07.06.022/1 pratyagātmasvarūpeṇa dṛśyarūpeṇa ca svayam<BR>
BhP_07.06.022/2 vyāpyavyāpakanirdeśyo hyanirdeśyo 'vikalpitaḥ<BR>
BhP_07.06.023/1 kevalānubhavānanda svarūpaḥ parameśvaraḥ<BR>
BhP_07.06.023/2 māyayāntarhitaiśvarya īyate guṇasargayā<BR>
BhP_07.06.024/1 tasmāt sarveṣu bhūteṣu dayāṃ kuruta sauhṛdam<BR>
BhP_07.06.024/2 bhāvamāsuramunmucya yayā tuṣyatyadhokṣajaḥ<BR>
BhP_07.06.025/1 tuṣṭe ca tatra kimalabhyamananta ādye<BR>
BhP_07.06.025/2 kiṃ tairguṇavyatikarādiha ye svasiddhāḥ<BR>
BhP_07.06.025/3 dharmādayaḥ kimaguṇena ca kāṅkṣitena<BR>
BhP_07.06.025/4 sāraṃ juṣāṃ caraṇayorupagāyatāṃ naḥ<BR>
BhP_07.06.026/1 dharmārthakāma iti yo 'bhihitastrivarga<BR>
BhP_07.06.026/2 īkṣā trayī nayadamau vividhā ca vārtā<BR>
BhP_07.06.026/3 manye tadetadakhilaṃ nigamasya satyaṃ<BR>
BhP_07.06.026/4 svātmārpaṇaṃ svasuhṛdaḥ paramasya puṃsaḥ<BR>
BhP_07.06.027/1 jñānaṃ tadetadamalaṃ duravāpamāha<BR>
BhP_07.06.027/2 nārāyaṇo narasakhaḥ kila nāradāya<BR>
BhP_07.06.027/3 ekāntināṃ bhagavatastadakiñcanānāṃ<BR>
BhP_07.06.027/4 pādāravindarajasāplutadehināṃ syāt<BR>
BhP_07.06.028/1 śrutametan mayā pūrvaṃ jñānaṃ vijñānasaṃyutam<BR>
BhP_07.06.028/2 dharmaṃ bhāgavataṃ śuddhaṃ nāradāddevadarśanāt<BR>
BhP_07.06.029/0 śrīdaityaputrā ūcuḥ<BR>
BhP_07.06.029/1 prahrāda tvaṃ vayaṃ cāpi narte 'nyaṃ vidmahe gurum<BR>
BhP_07.06.029/2 etābhyāṃ guruputrābhyāṃ bālānāmapi hīśvarau<BR>
BhP_07.06.030/1 bālasyāntaḥpurasthasya mahatsaṅgo duranvayaḥ<BR>
BhP_07.06.030/2 chindhi naḥ saṃśayaṃ saumya syāc cedvisrambhakāraṇam<BR>
BhP_07.07.001/0 śrīnārada uvāca<BR>
BhP_07.07.001/1 evaṃ daityasutaiḥ pṛṣṭo mahābhāgavato 'suraḥ<BR>
BhP_07.07.001/2 uvāca tān smayamānaḥ smaran madanubhāṣitam<BR>
BhP_07.07.002/0 śrīprahrāda uvāca<BR>
BhP_07.07.002/1 pitari prasthite 'smākaṃ tapase mandarācalam<BR>
BhP_07.07.002/2 yuddhodyamaṃ paraṃ cakrurvibudhā dānavān prati<BR>
BhP_07.07.003/1 pipīlikairahiriva diṣṭyā lokopatāpanaḥ<BR>
BhP_07.07.003/2 pāpena pāpo 'bhakṣīti vadanto vāsavādayaḥ<BR>
BhP_07.07.004/1 teṣāmatibalodyogaṃ niśamyāsurayūthapāḥ<BR>
BhP_07.07.004/2 vadhyamānāḥ surairbhītā dudruvuḥ sarvato diśam<BR>
BhP_07.07.005/1 kalatraputravittāptān gṛhān paśuparicchadān<BR>
BhP_07.07.005/2 nāvekṣyamāṇāstvaritāḥ sarve prāṇaparīpsavaḥ<BR>
BhP_07.07.006/1 vyalumpan rājaśibiramamarā jayakāṅkṣiṇaḥ<BR>
BhP_07.07.006/2 indrastu rājamahiṣīṃ mātaraṃ mama cāgrahīt<BR>
BhP_07.07.007/1 nīyamānāṃ bhayodvignāṃ rudatīṃ kurarīmiva<BR>
BhP_07.07.007/2 yadṛcchayāgatastatra devarṣirdadṛśe pathi<BR>
BhP_07.07.008/1 prāha naināṃ surapate netumarhasyanāgasam<BR>
BhP_07.07.008/2 muñca muñca mahābhāga satīṃ paraparigraham<BR>
BhP_07.07.009/0 śrīindra uvāca<BR>
BhP_07.07.009/1 āste 'syā jaṭhare vīryamaviṣahyaṃ suradviṣaḥ<BR>
BhP_07.07.009/2 āsyatāṃ yāvat prasavaṃ mokṣye 'rthapadavīṃ gataḥ<BR>
BhP_07.07.010/0 śrīnārada uvāca<BR>
BhP_07.07.010/1 ayaṃ niṣkilbiṣaḥ sākṣān mahābhāgavato mahān<BR>
BhP_07.07.010/2 tvayā na prāpsyate saṃsthāmanantānucaro balī<BR>
BhP_07.07.011/1 ityuktastāṃ vihāyendro devarṣermānayan vacaḥ<BR>
BhP_07.07.011/2 anantapriyabhaktyaināṃ parikramya divaṃ yayau<BR>
BhP_07.07.012/1 tato me mātaramṛṣiḥ samānīya nijāśrame<BR>
BhP_07.07.012/2 āśvāsyehoṣyatāṃ vatse yāvat te bharturāgamaḥ<BR>
BhP_07.07.013/1 tathetyavātsīddevarṣerantike sākutobhayā<BR>
BhP_07.07.013/2 yāvaddaityapatirghorāt tapaso na nyavartata<BR>
BhP_07.07.014/1 ṛṣiṃ paryacarat tatra bhaktyā paramayā satī<BR>
BhP_07.07.014/2 antarvatnī svagarbhasya kṣemāyecchāprasūtaye<BR>
BhP_07.07.015/1 ṛṣiḥ kāruṇikastasyāḥ prādādubhayamīśvaraḥ<BR>
BhP_07.07.015/2 dharmasya tattvaṃ jñānaṃ ca māmapyuddiśya nirmalam<BR>
BhP_07.07.016/1 tat tu kālasya dīrghatvāt strītvān mātustirodadhe<BR>
BhP_07.07.016/2 ṛṣiṇānugṛhītaṃ māṃ nādhunāpyajahāt smṛtiḥ<BR>
BhP_07.07.017/1 bhavatāmapi bhūyān me yadi śraddadhate vacaḥ<BR>
BhP_07.07.017/2 vaiśāradī dhīḥ śraddhātaḥ strībālānāṃ ca me yathā<BR>
BhP_07.07.018/1 janmādyāḥ ṣaḍ ime bhāvā dṛṣṭā dehasya nātmanaḥ<BR>
BhP_07.07.018/2 phalānāmiva vṛkṣasya kāleneśvaramūrtinā<BR>
BhP_07.07.019/1 ātmā nityo 'vyayaḥ śuddha ekaḥ kṣetrajña āśrayaḥ<BR>
BhP_07.07.019/2 avikriyaḥ svadṛg heturvyāpako 'saṅgyanāvṛtaḥ<BR>
BhP_07.07.020/1 etairdvādaśabhirvidvān ātmano lakṣaṇaiḥ paraiḥ<BR>
BhP_07.07.020/2 ahaṃ mametyasadbhāvaṃ dehādau mohajaṃ tyajet<BR>
BhP_07.07.021/1 svarṇaṃ yathā grāvasu hemakāraḥ kṣetreṣu yogaistadabhijña āpnuyāt<BR>
BhP_07.07.021/2 kṣetreṣu deheṣu tathātmayogair adhyātmavidbrahmagatiṃ labheta<BR>
BhP_07.07.022/1 aṣṭau prakṛtayaḥ proktāstraya eva hi tadguṇāḥ<BR>
BhP_07.07.022/2 vikārāḥ ṣoḍaśācāryaiḥ pumān ekaḥ samanvayāt<BR>
BhP_07.07.023/1 dehastu sarvasaṅghāto jagat tasthuriti dvidhā<BR>
BhP_07.07.023/2 atraiva mṛgyaḥ puruṣo neti netītyatat tyajan<BR>
BhP_07.07.024/1 anvayavyatirekeṇa vivekenośatātmanā<BR>
BhP_07.07.024/2 svargasthānasamāmnāyairvimṛśadbhirasatvaraiḥ<BR>
BhP_07.07.025/1 buddherjāgaraṇaṃ svapnaḥ suṣuptiriti vṛttayaḥ<BR>
BhP_07.07.025/2 tā yenaivānubhūyante so 'dhyakṣaḥ puruṣaḥ paraḥ<BR>
BhP_07.07.026/1 ebhistrivarṇaiḥ paryastairbuddhibhedaiḥ kriyodbhavaiḥ<BR>
BhP_07.07.026/2 svarūpamātmano budhyedgandhairvāyumivānvayāt<BR>
BhP_07.07.027/1 etaddvāro hi saṃsāro guṇakarmanibandhanaḥ<BR>
BhP_07.07.027/2 ajñānamūlo 'pārtho 'pi puṃsaḥ svapna ivārpyate<BR>
BhP_07.07.028/1 tasmādbhavadbhiḥ kartavyaṃ karmaṇāṃ triguṇātmanām<BR>
BhP_07.07.028/2 bījanirharaṇaṃ yogaḥ pravāhoparamo dhiyaḥ<BR>
BhP_07.07.029/1 tatropāyasahasrāṇāmayaṃ bhagavatoditaḥ<BR>
BhP_07.07.029/2 yadīśvare bhagavati yathā yairañjasā ratiḥ<BR>
BhP_07.07.030/1 guruśuśrūṣayā bhaktyā sarvalabdhārpaṇena ca<BR>
BhP_07.07.030/2 saṅgena sādhubhaktānāmīśvarārādhanena ca<BR>
BhP_07.07.031/1 śraddhayā tatkathāyāṃ ca kīrtanairguṇakarmaṇām<BR>
BhP_07.07.031/2 tatpādāmburuhadhyānāt talliṅgekṣārhaṇādibhiḥ<BR>
BhP_07.07.032/1 hariḥ sarveṣu bhūteṣu bhagavān āsta īśvaraḥ<BR>
BhP_07.07.032/2 iti bhūtāni manasā kāmaistaiḥ sādhu mānayet<BR>
BhP_07.07.033/1 evaṃ nirjitaṣaḍvargaiḥ kriyate bhaktirīśvare<BR>
BhP_07.07.033/2 vāsudeve bhagavati yayā saṃlabhyate ratiḥ<BR>
BhP_07.07.034/1 niśamya karmāṇi guṇān atulyān vīryāṇi līlātanubhiḥ kṛtāni<BR>
BhP_07.07.034/2 yadātiharṣotpulakāśrugadgadaṃ protkaṇṭha udgāyati rauti nṛtyati<BR>
BhP_07.07.035/1 yadā grahagrasta iva kvaciddhasaty ākrandate dhyāyati vandate janam<BR>
BhP_07.07.035/2 muhuḥ śvasan vakti hare jagatpate nārāyaṇetyātmamatirgatatrapaḥ<BR>
BhP_07.07.036/1 tadā pumān muktasamastabandhanas tadbhāvabhāvānukṛtāśayākṛtiḥ<BR>
BhP_07.07.036/2 nirdagdhabījānuśayo mahīyasā bhaktiprayogeṇa sametyadhokṣajam<BR>
BhP_07.07.037/1 adhokṣajālambhamihāśubhātmanaḥ śarīriṇaḥ saṃsṛticakraśātanam<BR>
BhP_07.07.037/2 tadbrahmanirvāṇasukhaṃ vidurbudhās tato bhajadhvaṃ hṛdaye hṛdīśvaram<BR>
BhP_07.07.038/1 ko 'tiprayāso 'surabālakā harer upāsane sve hṛdi chidravat sataḥ<BR>
BhP_07.07.038/2 svasyātmanaḥ sakhyuraśeṣadehināṃ sāmānyataḥ kiṃ viṣayopapādanaiḥ<BR>
BhP_07.07.039/1 rāyaḥ kalatraṃ paśavaḥ sutādayo gṛhā mahī kuñjarakośabhūtayaḥ<BR>
BhP_07.07.039/2 sarve 'rthakāmāḥ kṣaṇabhaṅgurāyuṣaḥ kurvanti martyasya kiyat priyaṃ calāḥ<BR>
BhP_07.07.040/1 evaṃ hi lokāḥ kratubhiḥ kṛtā amī kṣayiṣṇavaḥ sātiśayā na nirmalāḥ<BR>
BhP_07.07.040/2 tasmādadṛṣṭaśrutadūṣaṇaṃ paraṃ bhaktyoktayeśaṃ bhajatātmalabdhaye<BR>
BhP_07.07.041/1 yadartha iha karmāṇi vidvanmānyasakṛn naraḥ<BR>
BhP_07.07.041/2 karotyato viparyāsamamoghaṃ vindate phalam<BR>
BhP_07.07.042/1 sukhāya duḥkhamokṣāya saṅkalpa iha karmiṇaḥ<BR>
BhP_07.07.042/2 sadāpnotīhayā duḥkhamanīhāyāḥ sukhāvṛtaḥ<BR>
BhP_07.07.043/1 kāmān kāmayate kāmyairyadarthamiha pūruṣaḥ<BR>
BhP_07.07.043/2 sa vai dehastu pārakyo bhaṅguro yātyupaiti ca<BR>
BhP_07.07.044/1 kimu vyavahitāpatya dārāgāradhanādayaḥ<BR>
BhP_07.07.044/2 rājyakośagajāmātya bhṛtyāptā mamatāspadāḥ<BR>
BhP_07.07.045/1 kimetairātmanastucchaiḥ saha dehena naśvaraiḥ<BR>
BhP_07.07.045/2 anarthairarthasaṅkāśairnityānandarasodadheḥ<BR>
BhP_07.07.046/1 nirūpyatāmiha svārthaḥ kiyān dehabhṛto 'surāḥ<BR>
BhP_07.07.046/2 niṣekādiṣvavasthāsu kliśyamānasya karmabhiḥ<BR>
BhP_07.07.047/1 karmāṇyārabhate dehī dehenātmānuvartinā<BR>
BhP_07.07.047/2 karmabhistanute dehamubhayaṃ tvavivekataḥ<BR>
BhP_07.07.048/1 tasmādarthāśca kāmāśca dharmāśca yadapāśrayāḥ<BR>
BhP_07.07.048/2 bhajatānīhayātmānamanīhaṃ harimīśvaram<BR>
BhP_07.07.049/1 sarveṣāmapi bhūtānāṃ harirātmeśvaraḥ priyaḥ<BR>
BhP_07.07.049/2 bhūtairmahadbhiḥ svakṛtaiḥ kṛtānāṃ jīvasaṃjñitaḥ<BR>
BhP_07.07.050/1 devo 'suro manuṣyo vā yakṣo gandharva eva vā<BR>
BhP_07.07.050/2 bhajan mukundacaraṇaṃ svastimān syādyathā vayam<BR>
BhP_07.07.051/1 nālaṃ dvijatvaṃ devatvamṛṣitvaṃ vāsurātmajāḥ<BR>
BhP_07.07.051/2 prīṇanāya mukundasya na vṛttaṃ na bahujñatā<BR>
BhP_07.07.052/1 na dānaṃ na tapo nejyā na śaucaṃ na vratāni ca<BR>
BhP_07.07.052/2 prīyate 'malayā bhaktyā hariranyadviḍambanam<BR>
BhP_07.07.053/1 tato harau bhagavati bhaktiṃ kuruta dānavāḥ<BR>
BhP_07.07.053/2 ātmaupamyena sarvatra sarvabhūtātmanīśvare<BR>
BhP_07.07.054/1 daiteyā yakṣarakṣāṃsi striyaḥ śūdrā vrajaukasaḥ<BR>
BhP_07.07.054/2 khagā mṛgāḥ pāpajīvāḥ santi hyacyutatāṃ gatāḥ<BR>
BhP_07.07.055/1 etāvān eva loke 'smin puṃsaḥ svārthaḥ paraḥ smṛtaḥ<BR>
BhP_07.07.055/2 ekāntabhaktirgovinde yat sarvatra tadīkṣaṇam<BR>
BhP_07.08.001/0 śrīnārada uvāca<BR>
BhP_07.08.001/1 atha daityasutāḥ sarve śrutvā tadanuvarṇitam<BR>
BhP_07.08.001/2 jagṛhurniravadyatvān naiva gurvanuśikṣitam<BR>
BhP_07.08.002/1 athācāryasutasteṣāṃ buddhimekāntasaṃsthitām<BR>
BhP_07.08.002/2 ālakṣya bhītastvarito rājña āvedayadyathā<BR>
BhP_07.08.003/1 śrutvā tadapriyaṃ daityo duḥsahaṃ tanayānayam<BR>
BhP_07.08.003/2 kopāveśacaladgātraḥ putraṃ hantuṃ mano dadhe<BR>
BhP_07.08.004/1 kṣiptvā paruṣayā vācā prahrādamatadarhaṇam<BR>
BhP_07.08.004/2 āhekṣamāṇaḥ pāpena tiraścīnena cakṣuṣā<BR>
BhP_07.08.005/1 praśrayāvanataṃ dāntaṃ baddhāñjalimavasthitam<BR>
BhP_07.08.005/2 sarpaḥ padāhata iva śvasan prakṛtidāruṇaḥ<BR>
BhP_07.08.006/0 śrīhiraṇyakaśipuruvāca<BR>
BhP_07.08.006/1 he durvinīta mandātman kulabhedakarādhama<BR>
BhP_07.08.006/2 stabdhaṃ macchāsanodvṛttaṃ neṣye tvādya yamakṣayam<BR>
BhP_07.08.007/1 kruddhasya yasya kampante trayo lokāḥ saheśvarāḥ<BR>
BhP_07.08.007/2 tasya me 'bhītavan mūḍha śāsanaṃ kiṃ balo 'tyagāḥ<BR>
BhP_07.08.008/0 śrīprahrāda uvāca<BR>
BhP_07.08.008/1 na kevalaṃ me bhavataśca rājan sa vai balaṃ balināṃ cāpareṣām<BR>
BhP_07.08.008/2 pare 'vare 'mī sthirajaṅgamā ye brahmādayo yena vaśaṃ praṇītāḥ<BR>
BhP_07.08.009/1 sa īśvaraḥ kāla urukramo 'sāv ojaḥ sahaḥ sattvabalendriyātmā<BR>
BhP_07.08.009/2 sa eva viśvaṃ paramaḥ svaśaktibhiḥ sṛjatyavatyatti guṇatrayeśaḥ<BR>
BhP_07.08.010/1 jahyāsuraṃ bhāvamimaṃ tvamātmanaḥ samaṃ mano dhatsva na santi vidviṣaḥ<BR>
BhP_07.08.010/2 ṛte 'jitādātmana utpathe sthitāt taddhi hyanantasya mahat samarhaṇam<BR>
BhP_07.08.011/1 dasyūn purā ṣaṇ na vijitya lumpato manyanta eke svajitā diśo daśa<BR>
BhP_07.08.011/2 jitātmano jñasya samasya dehināṃ sādhoḥ svamohaprabhavāḥ kutaḥ pare<BR>
BhP_07.08.012/0 śrīhiraṇyakaśipuruvāca<BR>
BhP_07.08.012/1 vyaktaṃ tvaṃ martukāmo 'si yo 'timātraṃ vikatthase<BR>
BhP_07.08.012/2 mumūrṣūṇāṃ hi mandātman nanu syurviklavā giraḥ<BR>
BhP_07.08.013/1 yastvayā mandabhāgyokto madanyo jagadīśvaraḥ<BR>
BhP_07.08.013/2 kvāsau yadi sa sarvatra kasmāt stambhe na dṛśyate<BR>
BhP_07.08.014/1 so 'haṃ vikatthamānasya śiraḥ kāyāddharāmi te<BR>
BhP_07.08.014/2 gopāyeta haristvādya yaste śaraṇamīpsitam<BR>
BhP_07.08.015/1 evaṃ duruktairmuhurardayan ruṣā sutaṃ mahābhāgavataṃ mahāsuraḥ<BR>
BhP_07.08.015/2 khaḍgaṃ pragṛhyotpatito varāsanāt stambhaṃ tatāḍātibalaḥ svamuṣṭinā<BR>
BhP_07.08.016/1 tadaiva tasmin ninado 'tibhīṣaṇo babhūva yenāṇḍakaṭāhamasphuṭat<BR>
BhP_07.08.016/2 yaṃ vai svadhiṣṇyopagataṃ tvajādayaḥ śrutvā svadhāmātyayamaṅga menire<BR>
BhP_07.08.017/1 sa vikraman putravadhepsurojasā niśamya nirhrādamapūrvamadbhutam<BR>
BhP_07.08.017/2 antaḥsabhāyāṃ na dadarśa tatpadaṃ vitatrasuryena surāriyūthapāḥ<BR>
BhP_07.08.018/1 satyaṃ vidhātuṃ nijabhṛtyabhāṣitaṃ vyāptiṃ ca bhūteṣvakhileṣu cātmanaḥ<BR>
BhP_07.08.018/2 adṛśyatātyadbhutarūpamudvahan stambhe sabhāyāṃ na mṛgaṃ na mānuṣam<BR>
BhP_07.08.019/1 sa sattvamenaṃ parito vipaśyan stambhasya madhyādanunirjihānam<BR>
BhP_07.08.019/2 nāyaṃ mṛgo nāpi naro vicitram aho kimetan nṛmṛgendrarūpam<BR>
BhP_07.08.020/1 mīmāṃsamānasya samutthito 'grato nṛsiṃharūpastadalaṃ bhayānakam<BR>
BhP_07.08.020/2 prataptacāmīkaracaṇḍalocanaṃ sphurat saṭākeśarajṛmbhitānanam<BR>
BhP_07.08.021/1 karāladaṃṣṭraṃ karavālacañcala kṣurāntajihvaṃ bhrukuṭīmukholbaṇam<BR>
BhP_07.08.021/2 stabdhordhvakarṇaṃ girikandarādbhuta vyāttāsyanāsaṃ hanubhedabhīṣaṇam<BR>
BhP_07.08.022/1 divispṛśat kāyamadīrghapīvara grīvoruvakṣaḥsthalamalpamadhyamam<BR>
BhP_07.08.022/2 candrāṃśugauraiśchuritaṃ tanūruhair viṣvag bhujānīkaśataṃ nakhāyudham<BR>
BhP_07.08.023/1 durāsadaṃ sarvanijetarāyudha pravekavidrāvitadaityadānavam<BR>
BhP_07.08.023/2 prāyeṇa me 'yaṃ hariṇorumāyinā vadhaḥ smṛto 'nena samudyatena kim<BR>
BhP_07.08.024/1 evaṃ bruvaṃstvabhyapatadgadāyudho nadan nṛsiṃhaṃ prati daityakuñjaraḥ<BR>
BhP_07.08.024/2 alakṣito 'gnau patitaḥ pataṅgamo yathā nṛsiṃhaujasi so 'surastadā<BR>
BhP_07.08.025/1 na tadvicitraṃ khalu sattvadhāmani svatejasā yo nu purāpibat tamaḥ<BR>
BhP_07.08.025/2 tato 'bhipadyābhyahanan mahāsuro ruṣā nṛsiṃhaṃ gadayoruvegayā<BR>
BhP_07.08.026/1 taṃ vikramantaṃ sagadaṃ gadādharo mahoragaṃ tārkṣyasuto yathāgrahīt<BR>
BhP_07.08.026/2 sa tasya hastotkalitastadāsuro vikrīḍato yadvadahirgarutmataḥ<BR>
BhP_07.08.027/1 asādhvamanyanta hṛtaukaso 'marā ghanacchadā bhārata sarvadhiṣṇyapāḥ<BR>
BhP_07.08.027/2 taṃ manyamāno nijavīryaśaṅkitaṃ yaddhastamukto nṛhariṃ mahāsuraḥ<BR>
BhP_07.08.027/3 punastamāsajjata khaḍgacarmaṇī pragṛhya vegena gataśramo mṛdhe<BR>
BhP_07.08.028/1 taṃ śyenavegaṃ śatacandravartmabhiś carantamacchidramuparyadho hariḥ<BR>
BhP_07.08.028/2 kṛtvāṭṭahāsaṃ kharamutsvanolbaṇaṃ nimīlitākṣaṃ jagṛhe mahājavaḥ<BR>
BhP_07.08.029/1 viṣvak sphurantaṃ grahaṇāturaṃ harir vyālo yathākhuṃ kuliśākṣatatvacam<BR>
BhP_07.08.029/2 dvāryūrumāpatya dadāra līlayā nakhairyathāhiṃ garuḍo mahāviṣam<BR>
BhP_07.08.030/1 saṃrambhaduṣprekṣyakarālalocano vyāttānanāntaṃ vilihan svajihvayā<BR>
BhP_07.08.030/2 asṛglavāktāruṇakeśarānano yathāntramālī dvipahatyayā hariḥ<BR>
BhP_07.08.031/1 nakhāṅkurotpāṭitahṛtsaroruhaṃ visṛjya tasyānucarān udāyudhān<BR>
BhP_07.08.031/2 ahan samastān nakhaśastrapāṇibhir dordaṇḍayūtho 'nupathān sahasraśaḥ<BR>
BhP_07.08.032/1 saṭāvadhūtā jaladāḥ parāpatan grahāśca taddṛṣṭivimuṣṭarociṣaḥ<BR>
BhP_07.08.032/2 ambhodhayaḥ śvāsahatā vicukṣubhur nirhrādabhītā digibhā vicukruśuḥ<BR>
BhP_07.08.033/1 dyaustatsaṭotkṣiptavimānasaṅkulā protsarpata kṣmā ca padābhipīḍitā<BR>
BhP_07.08.033/2 śailāḥ samutpeturamuṣya raṃhasā tattejasā khaṃ kakubho na rejire<BR>
BhP_07.08.034/1 tataḥ sabhāyāmupaviṣṭamuttame nṛpāsane sambhṛtatejasaṃ vibhum<BR>
BhP_07.08.034/2 alakṣitadvairathamatyamarṣaṇaṃ pracaṇḍavaktraṃ na babhāja kaścana<BR>
BhP_07.08.035/1 niśāmya lokatrayamastakajvaraṃ tamādidaityaṃ hariṇā hataṃ mṛdhe<BR>
BhP_07.08.035/2 praharṣavegotkalitānanā muhuḥ prasūnavarṣairvavṛṣuḥ surastriyaḥ<BR>
BhP_07.08.036/1 tadā vimānāvalibhirnabhastalaṃ didṛkṣatāṃ saṅkulamāsa nākinām<BR>
BhP_07.08.036/2 surānakā dundubhayo 'tha jaghnire gandharvamukhyā nanṛturjaguḥ striyaḥ<BR>
BhP_07.08.037/1 tatropavrajya vibudhā brahmendragiriśādayaḥ<BR>
BhP_07.08.037/2 ṛṣayaḥ pitaraḥ siddhā vidyādharamahoragāḥ<BR>
BhP_07.08.038/1 manavaḥ prajānāṃ patayo gandharvāpsaracāraṇāḥ<BR>
BhP_07.08.038/2 yakṣāḥ kimpuruṣāstāta vetālāḥ sahakinnarāḥ<BR>
BhP_07.08.039/1 te viṣṇupārṣadāḥ sarve sunandakumudādayaḥ<BR>
BhP_07.08.039/2 mūrdhni baddhāñjalipuṭā āsīnaṃ tīvratejasam<BR>
BhP_07.08.039/3 īḍire naraśārdulaṃ nātidūracarāḥ pṛthak<BR>
BhP_07.08.040/0 śrībrahmovāca<BR>
BhP_07.08.040/1 nato 'smyanantāya durantaśaktaye vicitravīryāya pavitrakarmaṇe<BR>
BhP_07.08.040/2 viśvasya sargasthitisaṃyamān guṇaiḥ svalīlayā sandadhate 'vyayātmane<BR>
BhP_07.08.041/0 śrīrudra uvāca<BR>
BhP_07.08.041/1 kopakālo yugāntaste hato 'yamasuro 'lpakaḥ<BR>
BhP_07.08.041/2 tatsutaṃ pāhyupasṛtaṃ bhaktaṃ te bhaktavatsala<BR>
BhP_07.08.042/0 śrīindra uvāca<BR>
BhP_07.08.042/1 pratyānītāḥ parama bhavatā trāyatā naḥ svabhāgā<BR>
BhP_07.08.042/2 daityākrāntaṃ hṛdayakamalaṃ tadgṛhaṃ pratyabodhi<BR>
BhP_07.08.042/3 kālagrastaṃ kiyadidamaho nātha śuśrūṣatāṃ te<BR>
BhP_07.08.042/4 muktisteṣāṃ na hi bahumatā nārasiṃhāparaiḥ kim<BR>
BhP_07.08.043/0 śrīṛṣaya ūcuḥ<BR>
BhP_07.08.043/1 tvaṃ nastapaḥ paramamāttha yadātmatejo<BR>
BhP_07.08.043/2 yenedamādipuruṣātmagataṃ sasarktha<BR>
BhP_07.08.043/3 tadvipraluptamamunādya śaraṇyapāla<BR>
BhP_07.08.043/4 rakṣāgṛhītavapuṣā punaranvamaṃsthāḥ<BR>
BhP_07.08.044/0 śrīpitara ūcuḥ<BR>
BhP_07.08.044/1 śrāddhāni no 'dhibubhuje prasabhaṃ tanūjair<BR>
BhP_07.08.044/2 dattāni tīrthasamaye 'pyapibat tilāmbu<BR>
BhP_07.08.044/3 tasyodarān nakhavidīrṇavapādya ārcchat<BR>
BhP_07.08.044/4 tasmai namo nṛharaye 'khiladharmagoptre<BR>
BhP_07.08.045/0 śrīsiddhā ūcuḥ<BR>
BhP_07.08.045/1 yo no gatiṃ yogasiddhāmasādhur ahārṣīdyogatapobalena<BR>
BhP_07.08.045/2 nānā darpaṃ taṃ nakhairvidadāra tasmai tubhyaṃ praṇatāḥ smo nṛsiṃha<BR>
BhP_07.08.046/0 śrīvidyādharā ūcuḥ<BR>
BhP_07.08.046/1 vidyāṃ pṛthag dhāraṇayānurāddhāṃ nyaṣedhadajño balavīryadṛptaḥ<BR>
BhP_07.08.046/2 sa yena saṅkhye paśuvaddhatastaṃ māyānṛsiṃhaṃ praṇatāḥ sma nityam<BR>
BhP_07.08.047/0 śrīnāgā ūcuḥ<BR>
BhP_07.08.047/1 yena pāpena ratnāni strīratnāni hṛtāni naḥ<BR>
BhP_07.08.047/2 tadvakṣaḥpāṭanenāsāṃ dattānanda namo 'stu te<BR>
BhP_07.08.048/0 śrīmanava ūcuḥ<BR>
BhP_07.08.048/1 manavo vayaṃ tava nideśakāriṇo ditijena deva paribhūtasetavaḥ<BR>
BhP_07.08.048/2 bhavatā khalaḥ sa upasaṃhṛtaḥ prabho karavāma te kimanuśādhi kiṅkarān<BR>
BhP_07.08.049/0 śrīprajāpataya ūcuḥ<BR>
BhP_07.08.049/1 prajeśā vayaṃ te pareśābhisṛṣṭā na yena prajā vai sṛjāmo niṣiddhāḥ<BR>
BhP_07.08.049/2 sa eṣa tvayā bhinnavakṣā nu śete jaganmaṅgalaṃ sattvamūrte 'vatāraḥ<BR>
BhP_07.08.050/0 śrīgandharvā ūcuḥ<BR>
BhP_07.08.050/1 vayaṃ vibho te naṭanāṭyagāyakā yenātmasādvīryabalaujasā kṛtāḥ<BR>
BhP_07.08.050/2 sa eṣa nīto bhavatā daśāmimāṃ kimutpathasthaḥ kuśalāya kalpate<BR>
BhP_07.08.051/0 śrīcāraṇā ūcuḥ<BR>
BhP_07.08.051/1 hare tavāṅghripaṅkajaṃ bhavāpavargamāśritāḥ<BR>
BhP_07.08.051/2 yadeṣa sādhuhṛcchayastvayāsuraḥ samāpitaḥ<BR>
BhP_07.08.052/0 śrīyakṣā ūcuḥ<BR>
BhP_07.08.052/1 vayamanucaramukhyāḥ karmabhiste manojñais<BR>
BhP_07.08.052/2 ta iha ditisutena prāpitā vāhakatvam<BR>
BhP_07.08.052/3 sa tu janaparitāpaṃ tatkṛtaṃ jānatā te<BR>
BhP_07.08.052/4 narahara upanītaḥ pañcatāṃ pañcaviṃśa<BR>
BhP_07.08.053/0 śrīkimpuruṣā ūcuḥ<BR>
BhP_07.08.053/1 vayaṃ kimpuruṣāstvaṃ tu mahāpuruṣa īśvaraḥ<BR>
BhP_07.08.053/2 ayaṃ kupuruṣo naṣṭo dhikkṛtaḥ sādhubhiryadā<BR>
BhP_07.08.054/0 śrīvaitālikā ūcuḥ<BR>
BhP_07.08.054/1 sabhāsu satreṣu tavāmalaṃ yaśo gītvā saparyāṃ mahatīṃ labhāmahe<BR>
BhP_07.08.054/2 yastāmanaiṣīdvaśameṣa durjano dviṣṭyā hataste bhagavan yathāmayaḥ<BR>
BhP_07.08.055/0 śrīkinnarā ūcuḥ<BR>
BhP_07.08.055/1 vayamīśa kinnaragaṇāstavānugā ditijena viṣṭimamunānukāritāḥ<BR>
BhP_07.08.055/2 bhavatā hare sa vṛjino 'vasādito narasiṃha nātha vibhavāya no bhava<BR>
BhP_07.08.056/0 śrīviṣṇupārṣadā ūcuḥ<BR>
BhP_07.08.056/1 adyaitaddharinararūpamadbhutaṃ te dṛṣṭaṃ naḥ śaraṇada sarvalokaśarma<BR>
BhP_07.08.056/2 so 'yaṃ te vidhikara īśa vipraśaptas tasyedaṃ nidhanamanugrahāya vidmaḥ<BR>
BhP_07.09.001/0 śrīnārada uvāca<BR>
BhP_07.09.001/1 evaṃ surādayaḥ sarve brahmarudrapuraḥ sarāḥ<BR>
BhP_07.09.001/2 nopaitumaśakan manyu saṃrambhaṃ sudurāsadam<BR>
BhP_07.09.002/1 sākṣāt śrīḥ preṣitā devairdṛṣṭvā taṃ mahadadbhutam<BR>
BhP_07.09.002/2 adṛṣṭāśrutapūrvatvāt sā nopeyāya śaṅkitā<BR>
BhP_07.09.003/1 prahrādaṃ preṣayāmāsa brahmāvasthitamantike<BR>
BhP_07.09.003/2 tāta praśamayopehi svapitre kupitaṃ prabhum<BR>
BhP_07.09.004/1 tatheti śanakai rājan mahābhāgavato 'rbhakaḥ<BR>
BhP_07.09.004/2 upetya bhuvi kāyena nanāma vidhṛtāñjaliḥ<BR>
BhP_07.09.005/1 svapādamūle patitaṃ tamarbhakaṃ vilokya devaḥ kṛpayā pariplutaḥ<BR>
BhP_07.09.005/2 utthāpya tacchīrṣṇyadadhāt karāmbujaṃ kālāhivitrastadhiyāṃ kṛtābhayam<BR>
BhP_07.09.006/1 sa tatkarasparśadhutākhilāśubhaḥ sapadyabhivyaktaparātmadarśanaḥ<BR>
BhP_07.09.006/2 tatpādapadmaṃ hṛdi nirvṛto dadhau hṛṣyattanuḥ klinnahṛdaśrulocanaḥ<BR>
BhP_07.09.007/1 astauṣīddharimekāgra manasā susamāhitaḥ<BR>
BhP_07.09.007/2 premagadgadayā vācā tannyastahṛdayekṣaṇaḥ<BR>
BhP_07.09.008/0 śrīprahrāda uvāca<BR>
BhP_07.09.008/1 brahmādayaḥ suragaṇā munayo 'tha siddhāḥ<BR>
BhP_07.09.008/2 sattvaikatānagatayo vacasāṃ pravāhaiḥ<BR>
BhP_07.09.008/3 nārādhituṃ puruguṇairadhunāpi pipruḥ<BR>
BhP_07.09.008/4 kiṃ toṣṭumarhati sa me harirugrajāteḥ<BR>
BhP_07.09.009/1 manye dhanābhijanarūpatapaḥśrutaujas<BR>
BhP_07.09.009/2 tejaḥprabhāvabalapauruṣabuddhiyogāḥ<BR>
BhP_07.09.009/3 nārādhanāya hi bhavanti parasya puṃso<BR>
BhP_07.09.009/4 bhaktyā tutoṣa bhagavān gajayūthapāya<BR>
BhP_07.09.010/1 viprāddviṣaḍguṇayutādaravindanābha<BR>
BhP_07.09.010/2 pādāravindavimukhāt śvapacaṃ variṣṭham<BR>
BhP_07.09.010/3 manye tadarpitamanovacanehitārtha<BR>
BhP_07.09.010/4 prāṇaṃ punāti sa kulaṃ na tu bhūrimānaḥ<BR>
BhP_07.09.011/1 naivātmanaḥ prabhurayaṃ nijalābhapūrṇo<BR>
BhP_07.09.011/2 mānaṃ janādaviduṣaḥ karuṇo vṛṇīte<BR>
BhP_07.09.011/3 yadyaj jano bhagavate vidadhīta mānaṃ<BR>
BhP_07.09.011/4 tac cātmane pratimukhasya yathā mukhaśrīḥ<BR>
BhP_07.09.012/1 tasmādahaṃ vigataviklava īśvarasya<BR>
BhP_07.09.012/2 sarvātmanā mahi gṛṇāmi yathā manīṣam<BR>
BhP_07.09.012/3 nīco 'jayā guṇavisargamanupraviṣṭaḥ<BR>
BhP_07.09.012/4 pūyeta yena hi pumān anuvarṇitena<BR>
BhP_07.09.013/1 sarve hyamī vidhikarāstava sattvadhāmno<BR>
BhP_07.09.013/2 brahmādayo vayamiveśa na codvijantaḥ<BR>
BhP_07.09.013/3 kṣemāya bhūtaya utātmasukhāya cāsya<BR>
BhP_07.09.013/4 vikrīḍitaṃ bhagavato rucirāvatāraiḥ<BR>
BhP_07.09.014/1 tadyaccha manyumasuraśca hatastvayādya<BR>
BhP_07.09.014/2 modeta sādhurapi vṛścikasarpahatyā<BR>
BhP_07.09.014/3 lokāśca nirvṛtimitāḥ pratiyanti sarve<BR>
BhP_07.09.014/4 rūpaṃ nṛsiṃha vibhayāya janāḥ smaranti<BR>
BhP_07.09.015/1 nāhaṃ bibhemyajita te 'tibhayānakāsya<BR>
BhP_07.09.015/2 jihvārkanetrabhrukuṭīrabhasogradaṃṣṭrāt<BR>
BhP_07.09.015/3 āntrasrajaḥkṣatajakeśaraśaṅkukarṇān<BR>
BhP_07.09.015/4 nirhrādabhītadigibhādaribhinnakhāgrāt<BR>
BhP_07.09.016/1 trasto 'smyahaṃ kṛpaṇavatsala duḥsahogra<BR>
BhP_07.09.016/2 saṃsāracakrakadanādgrasatāṃ praṇītaḥ<BR>
BhP_07.09.016/3 baddhaḥ svakarmabhiruśattama te 'ṅghrimūlaṃ<BR>
BhP_07.09.016/4 prīto 'pavargaśaraṇaṃ hvayase kadā nu<BR>
BhP_07.09.017/1 yasmāt priyāpriyaviyogasaṃyogajanma<BR>
BhP_07.09.017/2 śokāgninā sakalayoniṣu dahyamānaḥ<BR>
BhP_07.09.017/3 duḥkhauṣadhaṃ tadapi duḥkhamataddhiyāhaṃ<BR>
BhP_07.09.017/4 bhūman bhramāmi vada me tava dāsyayogam<BR>
BhP_07.09.018/1 so 'haṃ priyasya suhṛdaḥ paradevatāyā<BR>
BhP_07.09.018/2 līlākathāstava nṛsiṃha viriñcagītāḥ<BR>
BhP_07.09.018/3 añjastitarmyanugṛṇan guṇavipramukto<BR>
BhP_07.09.018/4 durgāṇi te padayugālayahaṃsasaṅgaḥ<BR>
BhP_07.09.019/1 bālasya neha śaraṇaṃ pitarau nṛsiṃha<BR>
BhP_07.09.019/2 nārtasya cāgadamudanvati majjato nauḥ<BR>
BhP_07.09.019/3 taptasya tatpratividhirya ihāñjaseṣṭas<BR>
BhP_07.09.019/4 tāvadvibho tanubhṛtāṃ tvadupekṣitānām<BR>
BhP_07.09.020/1 yasmin yato yarhi yena ca yasya yasmād<BR>
BhP_07.09.020/2 yasmai yathā yaduta yastvaparaḥ paro vā<BR>
BhP_07.09.020/3 bhāvaḥ karoti vikaroti pṛthak svabhāvaḥ<BR>
BhP_07.09.020/4 sañcoditastadakhilaṃ bhavataḥ svarūpam<BR>
BhP_07.09.021/1 māyā manaḥ sṛjati karmamayaṃ balīyaḥ<BR>
BhP_07.09.021/2 kālena coditaguṇānumatena puṃsaḥ<BR>
BhP_07.09.021/3 chandomayaṃ yadajayārpitaṣoḍaśāraṃ<BR>
BhP_07.09.021/4 saṃsāracakramaja ko 'titaret tvadanyaḥ<BR>
BhP_07.09.022/1 sa tvaṃ hi nityavijitātmaguṇaḥ svadhāmnā<BR>
BhP_07.09.022/2 kālo vaśīkṛtavisṛjyavisargaśaktiḥ<BR>
BhP_07.09.022/3 cakre visṛṣṭamajayeśvara ṣoḍaśāre<BR>
BhP_07.09.022/4 niṣpīḍyamānamupakarṣa vibho prapannam<BR>
BhP_07.09.023/1 dṛṣṭā mayā divi vibho 'khiladhiṣṇyapānām<BR>
BhP_07.09.023/2 āyuḥ śriyo vibhava icchati yān jano 'yam<BR>
BhP_07.09.023/3 ye 'smat pituḥ kupitahāsavijṛmbhitabhrū<BR>
BhP_07.09.023/4 visphūrjitena lulitāḥ sa tu te nirastaḥ<BR>
BhP_07.09.024/1 tasmādamūstanubhṛtāmahamāśiṣo 'jña<BR>
BhP_07.09.024/2 āyuḥ śriyaṃ vibhavamaindriyamāviriñcyāt<BR>
BhP_07.09.024/3 necchāmi te vilulitān uruvikrameṇa<BR>
BhP_07.09.024/4 kālātmanopanaya māṃ nijabhṛtyapārśvam<BR>
BhP_07.09.025/1 kutrāśiṣaḥ śrutisukhā mṛgatṛṣṇirūpāḥ<BR>
BhP_07.09.025/2 kvedaṃ kalevaramaśeṣarujāṃ virohaḥ<BR>
BhP_07.09.025/3 nirvidyate na tu jano yadapīti vidvān<BR>
BhP_07.09.025/4 kāmānalaṃ madhulavaiḥ śamayan durāpaiḥ<BR>
BhP_07.09.026/1 kvāhaṃ rajaḥprabhava īśa tamo 'dhike 'smin<BR>
BhP_07.09.026/2 jātaḥ suretarakule kva tavānukampā<BR>
BhP_07.09.026/3 na brahmaṇo na tu bhavasya na vai ramāyā<BR>
BhP_07.09.026/4 yan me 'rpitaḥ śirasi padmakaraḥ prasādaḥ<BR>
BhP_07.09.027/1 naiṣā parāvaramatirbhavato nanu syāj<BR>
BhP_07.09.027/2 jantoryathātmasuhṛdo jagatastathāpi<BR>
BhP_07.09.027/3 saṃsevayā surataroriva te prasādaḥ<BR>
BhP_07.09.027/4 sevānurūpamudayo na parāvaratvam<BR>
BhP_07.09.028/1 evaṃ janaṃ nipatitaṃ prabhavāhikūpe<BR>
BhP_07.09.028/2 kāmābhikāmamanu yaḥ prapatan prasaṅgāt<BR>
BhP_07.09.028/3 kṛtvātmasāt surarṣiṇā bhagavan gṛhītaḥ<BR>
BhP_07.09.028/4 so 'haṃ kathaṃ nu visṛje tava bhṛtyasevām<BR>
BhP_07.09.029/1 matprāṇarakṣaṇamananta piturvadhaśca<BR>
BhP_07.09.029/2 manye svabhṛtyaṛṣivākyamṛtaṃ vidhātum<BR>
BhP_07.09.029/3 khaḍgaṃ pragṛhya yadavocadasadvidhitsus<BR>
BhP_07.09.029/4 tvāmīśvaro madaparo 'vatu kaṃ harāmi<BR>
BhP_07.09.030/1 ekastvameva jagadetamamuṣya yat tvam<BR>
BhP_07.09.030/2 ādyantayoḥ pṛthag avasyasi madhyataśca<BR>
BhP_07.09.030/3 sṛṣṭvā guṇavyatikaraṃ nijamāyayedaṃ<BR>
BhP_07.09.030/4 nāneva tairavasitastadanupraviṣṭaḥ<BR>
BhP_07.09.031/1 tvamvā idaṃ sadasadīśa bhavāṃstato 'nyo<BR>
BhP_07.09.031/2 māyā yadātmaparabuddhiriyaṃ hyapārthā<BR>
BhP_07.09.031/3 yadyasya janma nidhanaṃ sthitirīkṣaṇaṃ ca<BR>
BhP_07.09.031/4 tadvaitadeva vasukālavadaṣṭitarvoḥ<BR>
BhP_07.09.032/1 nyasyedamātmani jagadvilayāmbumadhye<BR>
BhP_07.09.032/2 śeṣetmanā nijasukhānubhavo nirīhaḥ<BR>
BhP_07.09.032/3 yogena mīlitadṛgātmanipītanidras<BR>
BhP_07.09.032/4 turye sthito na tu tamo na guṇāṃśca yuṅkṣe<BR>
BhP_07.09.033/1 tasyaiva te vapuridaṃ nijakālaśaktyā<BR>
BhP_07.09.033/2 sañcoditaprakṛtidharmaṇa ātmagūḍham<BR>
BhP_07.09.033/3 ambhasyanantaśayanādviramatsamādher<BR>
BhP_07.09.033/4 nābherabhūt svakaṇikāvaṭavanmahābjam<BR>
BhP_07.09.034/1 tatsambhavaḥ kavirato 'nyadapaśyamānas<BR>
BhP_07.09.034/2 tvāṃ bījamātmani tataṃ sa bahirvicintya<BR>
BhP_07.09.034/3 nāvindadabdaśatamapsu nimajjamāno<BR>
BhP_07.09.034/4 jāte 'ṅkure kathamuhopalabheta bījam<BR>
BhP_07.09.035/1 sa tvātmayonirativismita āśrito 'bjaṃ<BR>
BhP_07.09.035/2 kālena tīvratapasā pariśuddhabhāvaḥ<BR>
BhP_07.09.035/3 tvāmātmanīśa bhuvi gandhamivātisūkṣmaṃ<BR>
BhP_07.09.035/4 bhūtendriyāśayamaye vitataṃ dadarśa<BR>
BhP_07.09.036/1 evaṃ sahasravadanāṅghriśiraḥkaroru<BR>
BhP_07.09.036/2 nāsādyakarṇanayanābharaṇāyudhāḍhyam<BR>
BhP_07.09.036/3 māyāmayaṃ sadupalakṣitasanniveśaṃ<BR>
BhP_07.09.036/4 dṛṣṭvā mahāpuruṣamāpa mudaṃ viriñcaḥ<BR>
BhP_07.09.037/1 tasmai bhavān hayaśirastanuvaṃ hi bibhrad<BR>
BhP_07.09.037/2 vedadruhāvatibalau madhukaiṭabhākhyau<BR>
BhP_07.09.037/3 hatvānayac chrutigaṇāṃśca rajastamaśca<BR>
BhP_07.09.037/4 sattvaṃ tava priyatamāṃ tanumāmananti<BR>
BhP_07.09.038/1 itthaṃ nṛtiryagṛṣidevajhaṣāvatārair<BR>
BhP_07.09.038/2 lokān vibhāvayasi haṃsi jagat pratīpān<BR>
BhP_07.09.038/3 dharmaṃ mahāpuruṣa pāsi yugānuvṛttaṃ<BR>
BhP_07.09.038/4 channaḥ kalau yadabhavastriyugo 'tha sa tvam<BR>
BhP_07.09.039/1 naitan manastava kathāsu vikuṇṭhanātha<BR>
BhP_07.09.039/2 samprīyate duritaduṣṭamasādhu tīvram<BR>
BhP_07.09.039/3 kāmāturaṃ harṣaśokabhayaiṣaṇārtaṃ<BR>
BhP_07.09.039/4 tasmin kathaṃ tava gatiṃ vimṛśāmi dīnaḥ<BR>
BhP_07.09.040/1 jihvaikato 'cyuta vikarṣati māvitṛptā<BR>
BhP_07.09.040/2 śiśno 'nyatastvagudaraṃ śravaṇaṃ kutaścit<BR>
BhP_07.09.040/3 ghrāṇo 'nyataścapaladṛk kva ca karmaśaktir<BR>
BhP_07.09.040/4 bahvyaḥ sapatnya iva gehapatiṃ lunanti<BR>
BhP_07.09.041/1 evaṃ svakarmapatitaṃ bhavavaitaraṇyām<BR>
BhP_07.09.041/2 anyonyajanmamaraṇāśanabhītabhītam<BR>
BhP_07.09.041/3 paśyan janaṃ svaparavigrahavairamaitraṃ<BR>
BhP_07.09.041/4 hanteti pāracara pīpṛhi mūḍhamadya<BR>
BhP_07.09.042/1 ko nvatra te 'khilaguro bhagavan prayāsa<BR>
BhP_07.09.042/2 uttāraṇe 'sya bhavasambhavalopahetoḥ<BR>
BhP_07.09.042/3 mūḍheṣu vai mahadanugraha ārtabandho<BR>
BhP_07.09.042/4 kiṃ tena te priyajanān anusevatāṃ naḥ<BR>
BhP_07.09.043/1 naivodvije para duratyayavaitaraṇyās<BR>
BhP_07.09.043/2 tvadvīryagāyanamahāmṛtamagnacittaḥ<BR>
BhP_07.09.043/3 śoce tato vimukhacetasa indriyārtha<BR>
BhP_07.09.043/4 māyāsukhāya bharamudvahato vimūḍhān<BR>
BhP_07.09.044/1 prāyeṇa deva munayaḥ svavimuktikāmā<BR>
BhP_07.09.044/2 maunaṃ caranti vijane na parārthaniṣṭhāḥ<BR>
BhP_07.09.044/3 naitān vihāya kṛpaṇān vimumukṣa eko<BR>
BhP_07.09.044/4 nānyaṃ tvadasya śaraṇaṃ bhramato 'nupaśye<BR>
BhP_07.09.045/1 yan maithunādigṛhamedhisukhaṃ hi tucchaṃ<BR>
BhP_07.09.045/2 kaṇḍūyanena karayoriva duḥkhaduḥkham<BR>
BhP_07.09.045/3 tṛpyanti neha kṛpaṇā bahuduḥkhabhājaḥ<BR>
BhP_07.09.045/4 kaṇḍūtivan manasijaṃ viṣaheta dhīraḥ<BR>
BhP_07.09.046/1 maunavrataśrutatapo 'dhyayanasvadharma<BR>
BhP_07.09.046/2 vyākhyārahojapasamādhaya āpavargyāḥ<BR>
BhP_07.09.046/3 prāyaḥ paraṃ puruṣa te tvajitendriyāṇāṃ<BR>
BhP_07.09.046/4 vārtā bhavantyuta na vātra tu dāmbhikānām<BR>
BhP_07.09.047/1 rūpe ime sadasatī tava vedasṛṣṭe<BR>
BhP_07.09.047/2 bījāṅkurāviva na cānyadarūpakasya<BR>
BhP_07.09.047/3 yuktāḥ samakṣamubhayatra vicakṣante tvāṃ<BR>
BhP_07.09.047/4 yogena vahnimiva dāruṣu nānyataḥ syāt<BR>
BhP_07.09.048/1 tvaṃ vāyuragniravanirviyadambu mātrāḥ<BR>
BhP_07.09.048/2 prāṇendriyāṇi hṛdayaṃ cidanugrahaśca<BR>
BhP_07.09.048/3 sarvaṃ tvameva saguṇo viguṇaśca bhūman<BR>
BhP_07.09.048/4 nānyat tvadastyapi manovacasā niruktam<BR>
BhP_07.09.049/1 naite guṇā na guṇino mahadādayo ye<BR>
BhP_07.09.049/2 sarve manaḥ prabhṛtayaḥ sahadevamartyāḥ<BR>
BhP_07.09.049/3 ādyantavanta urugāya vidanti hi tvām<BR>
BhP_07.09.049/4 evaṃ vimṛśya sudhiyo viramanti śabdāt<BR>
BhP_07.09.050/1 tat te 'rhattama namaḥ stutikarmapūjāḥ<BR>
BhP_07.09.050/2 karma smṛtiścaraṇayoḥ śravaṇaṃ kathāyām<BR>
BhP_07.09.050/3 saṃsevayā tvayi vineti ṣaḍaṅgayā kiṃ<BR>
BhP_07.09.050/4 bhaktiṃ janaḥ paramahaṃsagatau labheta<BR>
BhP_07.09.051/0 śrīnārada uvāca<BR>
BhP_07.09.051/1 etāvadvarṇitaguṇo bhaktyā bhaktena nirguṇaḥ<BR>
BhP_07.09.051/2 prahrādaṃ praṇataṃ prīto yatamanyurabhāṣata<BR>
BhP_07.09.052/0 śrībhagavān uvāca<BR>
BhP_07.09.052/1 prahrāda bhadra bhadraṃ te prīto 'haṃ te 'surottama<BR>
BhP_07.09.052/2 varaṃ vṛṇīṣvābhimataṃ kāmapūro 'smyahaṃ nṛṇām<BR>
BhP_07.09.053/1 māmaprīṇata āyuṣman darśanaṃ durlabhaṃ hi me<BR>
BhP_07.09.053/2 dṛṣṭvā māṃ na punarjanturātmānaṃ taptumarhati<BR>
BhP_07.09.054/1 prīṇanti hyatha māṃ dhīrāḥ sarvabhāvena sādhavaḥ<BR>
BhP_07.09.054/2 śreyaskāmā mahābhāga sarvāsāmāśiṣāṃ patim<BR>
BhP_07.09.055/0 śrīnārada uvāca<BR>
BhP_07.09.055/1 evaṃ pralobhyamāno 'pi varairlokapralobhanaiḥ<BR>
BhP_07.09.055/2 ekāntitvādbhagavati naicchat tān asurottamaḥ<BR>
BhP_07.10.001/0 śrīnārada uvāca<BR>
BhP_07.10.001/1 bhaktiyogasya tat sarvamantarāyatayārbhakaḥ<BR>
BhP_07.10.001/2 manyamāno hṛṣīkeśaṃ smayamāna uvāca ha<BR>
BhP_07.10.002/0 śrīprahrāda uvāca<BR>
BhP_07.10.002/1 mā māṃ pralobhayotpattyā saktaṃkāmeṣu tairvaraiḥ<BR>
BhP_07.10.002/2 tatsaṅgabhīto nirviṇṇo mumukṣustvāmupāśritaḥ<BR>
BhP_07.10.003/1 bhṛtyalakṣaṇajijñāsurbhaktaṃ kāmeṣvacodayat<BR>
BhP_07.10.003/2 bhavān saṃsārabījeṣu hṛdayagranthiṣu prabho<BR>
BhP_07.10.004/1 nānyathā te 'khilaguro ghaṭeta karuṇātmanaḥ<BR>
BhP_07.10.004/2 yasta āśiṣa āśāste na sa bhṛtyaḥ sa vai vaṇik<BR>
BhP_07.10.005/1 āśāsāno na vai bhṛtyaḥ svāminyāśiṣa ātmanaḥ<BR>
BhP_07.10.005/2 na svāmī bhṛtyataḥ svāmyamicchan yo rāti cāśiṣaḥ<BR>
BhP_07.10.006/1 ahaṃ tvakāmastvadbhaktastvaṃ ca svāmyanapāśrayaḥ<BR>
BhP_07.10.006/2 nānyathehāvayorartho rājasevakayoriva<BR>
BhP_07.10.007/1 yadi dāsyasi me kāmān varāṃstvaṃ varadarṣabha<BR>
BhP_07.10.007/2 kāmānāṃ hṛdyasaṃrohaṃ bhavatastu vṛṇe varam<BR>
BhP_07.10.008/1 indriyāṇi manaḥ prāṇa ātmā dharmo dhṛtirmatiḥ<BR>
BhP_07.10.008/2 hrīḥ śrīstejaḥ smṛtiḥ satyaṃ yasya naśyanti janmanā<BR>
BhP_07.10.009/1 vimuñcati yadā kāmān mānavo manasi sthitān<BR>
BhP_07.10.009/2 tarhyeva puṇḍarīkākṣa bhagavattvāya kalpate<BR>
BhP_07.10.010/1 oṃ namo bhagavate tubhyaṃ puruṣāya mahātmane<BR>
BhP_07.10.010/2 haraye 'dbhutasiṃhāya brahmaṇe paramātmane<BR>
BhP_07.10.011/0 śrībhagavān uvāca<BR>
BhP_07.10.011/1 naikāntino me mayi jātvihāśiṣa āśāsate 'mutra ca ye bhavadvidhāḥ<BR>
BhP_07.10.011/2 tathāpi manvantarametadatra daityeśvarāṇāmanubhuṅkṣva bhogān<BR>
BhP_07.10.012/1 kathā madīyā juṣamāṇaḥ priyāstvam āveśya māmātmani santamekam<BR>
BhP_07.10.012/2 sarveṣu bhūteṣvadhiyajñamīśaṃ yajasva yogena ca karma hinvan<BR>
BhP_07.10.013/1 bhogena puṇyaṃ kuśalena pāpaṃ kalevaraṃ kālajavena hitvā<BR>
BhP_07.10.013/2 kīrtiṃ viśuddhāṃ suralokagītāṃ vitāya māmeṣyasi muktabandhaḥ<BR>
BhP_07.10.014/1 ya etat kīrtayen mahyaṃ tvayā gītamidaṃ naraḥ<BR>
BhP_07.10.014/2 tvāṃ ca māṃ ca smaran kāle karmabandhāt pramucyate<BR>
BhP_07.10.015/0 śrīprahrāda uvāca<BR>
BhP_07.10.015/1 varaṃ varaya etat te varadeśān maheśvara<BR>
BhP_07.10.015/2 yadanindat pitā me tvāmavidvāṃsteja aiśvaram<BR>
BhP_07.10.016/1 viddhāmarṣāśayaḥ sākṣāt sarvalokaguruṃ prabhum<BR>
BhP_07.10.016/2 bhrātṛheti mṛṣādṛṣṭistvadbhakte mayi cāghavān<BR>
BhP_07.10.017/1 tasmāt pitā me pūyeta durantāddustarādaghāt<BR>
BhP_07.10.017/2 pūtaste 'pāṅgasaṃdṛṣṭastadā kṛpaṇavatsala<BR>
BhP_07.10.018/0 śrībhagavān uvāca<BR>
BhP_07.10.018/1 triḥsaptabhiḥ pitā pūtaḥ pitṛbhiḥ saha te 'nagha<BR>
BhP_07.10.018/2 yat sādho 'sya kule jāto bhavān vai kulapāvanaḥ<BR>
BhP_07.10.019/1 yatra yatra ca madbhaktāḥ praśāntāḥ samadarśinaḥ<BR>
BhP_07.10.019/2 sādhavaḥ samudācārāste pūyante 'pi kīkaṭāḥ<BR>
BhP_07.10.020/1 sarvātmanā na hiṃsanti bhūtagrāmeṣu kiñcana<BR>
BhP_07.10.020/2 uccāvaceṣu daityendra madbhāvavigataspṛhāḥ<BR>
BhP_07.10.021/1 bhavanti puruṣā loke madbhaktāstvāmanuvratāḥ<BR>
BhP_07.10.021/2 bhavān me khalu bhaktānāṃ sarveṣāṃ pratirūpadhṛk<BR>
BhP_07.10.022/1 kuru tvaṃ pretakṛtyāni pituḥ pūtasya sarvaśaḥ<BR>
BhP_07.10.022/2 madaṅgasparśanenāṅga lokān yāsyati suprajāḥ<BR>
BhP_07.10.023/1 pitryaṃ ca sthānamātiṣṭha yathoktaṃ brahmavādibhiḥ<BR>
BhP_07.10.023/2 mayyāveśya manastāta kuru karmāṇi matparaḥ<BR>
BhP_07.10.024/0 śrīnārada uvāca<BR>
BhP_07.10.024/1 prahrādo 'pi tathā cakre pituryat sāmparāyikam<BR>
BhP_07.10.024/2 yathāha bhagavān rājannabhiṣikto dvijātibhiḥ<BR>
BhP_07.10.025/1 prasādasumukhaṃ dṛṣṭvā brahmā narahariṃ harim<BR>
BhP_07.10.025/2 stutvā vāgbhiḥ pavitrābhiḥ prāha devādibhirvṛtaḥ<BR>
BhP_07.10.026/0 śrībrahmovāca<BR>
BhP_07.10.026/1 devadevākhilādhyakṣa bhūtabhāvana pūrvaja<BR>
BhP_07.10.026/2 diṣṭyā te nihataḥ pāpo lokasantāpano 'suraḥ<BR>
BhP_07.10.027/1 yo 'sau labdhavaro matto na vadhyo mama sṛṣṭibhiḥ<BR>
BhP_07.10.027/2 tapoyogabalonnaddhaḥ samastanigamān ahan<BR>
BhP_07.10.028/1 diṣṭyā tattanayaḥ sādhurmahābhāgavato 'rbhakaḥ<BR>
BhP_07.10.028/2 tvayā vimocito mṛtyordiṣṭyā tvāṃ samito 'dhunā<BR>
BhP_07.10.029/1 etadvapuste bhagavan dhyāyataḥ paramātmanaḥ<BR>
BhP_07.10.029/2 sarvato goptṛ santrāsān mṛtyorapi jighāṃsataḥ<BR>
BhP_07.10.030/0 śrībhagavān uvāca<BR>
BhP_07.10.030/1 maivaṃ vibho 'surāṇāṃ te pradeyaḥ padmasambhava<BR>
BhP_07.10.030/2 varaḥ krūranisargāṇāmahīnāmamṛtaṃ yathā<BR>
BhP_07.10.031/0 śrīnārada uvāca<BR>
BhP_07.10.031/1 ityuktvā bhagavān rājaṃstataścāntardadhe hariḥ<BR>
BhP_07.10.031/2 adṛśyaḥ sarvabhūtānāṃ pūjitaḥ parameṣṭhinā<BR>
BhP_07.10.032/1 tataḥ sampūjya śirasā vavande parameṣṭhinam<BR>
BhP_07.10.032/2 bhavaṃ prajāpatīn devān prahrādo bhagavatkalāḥ<BR>
BhP_07.10.033/1 tataḥ kāvyādibhiḥ sārdhaṃ munibhiḥ kamalāsanaḥ<BR>
BhP_07.10.033/2 daityānāṃ dānavānāṃ ca prahrādamakarot patim<BR>
BhP_07.10.034/1 pratinandya tato devāḥ prayujya paramāśiṣaḥ<BR>
BhP_07.10.034/2 svadhāmāni yayū rājan brahmādyāḥ pratipūjitāḥ<BR>
BhP_07.10.035/1 evaṃ ca pārṣadau viṣṇoḥ putratvaṃ prāpitau diteḥ<BR>
BhP_07.10.035/2 hṛdi sthitena hariṇā vairabhāvena tau hatau<BR>
BhP_07.10.036/1 punaśca vipraśāpena rākṣasau tau babhūvatuḥ<BR>
BhP_07.10.036/2 kumbhakarṇadaśagrīvau hatau tau rāmavikramaiḥ<BR>
BhP_07.10.037/1 śayānau yudhi nirbhinna hṛdayau rāmaśāyakaiḥ<BR>
BhP_07.10.037/2 taccittau jahaturdehaṃ yathā prāktanajanmani<BR>
BhP_07.10.038/1 tāvihātha punarjātau śiśupālakarūṣajau<BR>
BhP_07.10.038/2 harau vairānubandhena paśyataste samīyatuḥ<BR>
BhP_07.10.039/1 enaḥ pūrvakṛtaṃ yat tadrājānaḥ kṛṣṇavairiṇaḥ<BR>
BhP_07.10.039/2 jahuste 'nte tadātmānaḥ kīṭaḥ peśaskṛto yathā<BR>
BhP_07.10.040/1 yathā yathā bhagavato bhaktyā paramayābhidā<BR>
BhP_07.10.040/2 nṛpāścaidyādayaḥ sātmyaṃ harestaccintayā yayuḥ<BR>
BhP_07.10.041/1 ākhyātaṃ sarvametat te yan māṃ tvaṃ paripṛṣṭavān<BR>
BhP_07.10.041/2 damaghoṣasutādīnāṃ hareḥ sātmyamapi dviṣām<BR>
BhP_07.10.042/1 eṣā brahmaṇyadevasya kṛṣṇasya ca mahātmanaḥ<BR>
BhP_07.10.042/2 avatārakathā puṇyā vadho yatrādidaityayoḥ<BR>
BhP_07.10.043/1 prahrādasyānucaritaṃ mahābhāgavatasya ca<BR>
BhP_07.10.043/2 bhaktirjñānaṃ viraktiśca yāthārthyaṃ cāsya vai hareḥ<BR>
BhP_07.10.044/1 sargasthityapyayeśasya guṇakarmānuvarṇanam<BR>
BhP_07.10.044/2 parāvareṣāṃ sthānānāṃ kālena vyatyayo mahān<BR>
BhP_07.10.045/1 dharmo bhāgavatānāṃ ca bhagavān yena gamyate<BR>
BhP_07.10.045/2 ākhyāne 'smin samāmnātamādhyātmikamaśeṣataḥ<BR>
BhP_07.10.046/1 ya etat puṇyamākhyānaṃ viṣṇorvīryopabṛṃhitam<BR>
BhP_07.10.046/2 kīrtayec chraddhayā śrutvā karmapāśairvimucyate<BR>
BhP_07.10.047/1 etadya ādipuruṣasya mṛgendralīlāṃ<BR>
BhP_07.09.047/2 daityendrayūthapavadhaṃ prayataḥ paṭheta<BR>
BhP_07.09.047/3 daityātmajasya ca satāṃ pravarasya puṇyaṃ<BR>
BhP_07.09.047/4 śrutvānubhāvamakutobhayameti lokam<BR>
BhP_07.09.048/1 yūyaṃ nṛloke bata bhūribhāgā lokaṃ punānā munayo 'bhiyanti<BR>
BhP_07.10.048/2 yeṣāṃ gṛhān āvasatīti sākṣād gūḍhaṃ paraṃ brahma manuṣyaliṅgam<BR>
BhP_07.10.049/1 sa vā ayaṃ brahma mahadvimṛgya kaivalyanirvāṇasukhānubhūtiḥ<BR>
BhP_07.10.049/2 priyaḥ suhṛdvaḥ khalu mātuleya ātmārhaṇīyo vidhikṛdguruśca<BR>
BhP_07.10.050/1 na yasya sākṣādbhavapadmajādibhī rūpaṃ dhiyā vastutayopavarṇitam<BR>
BhP_07.10.050/2 maunena bhaktyopaśamena pūjitaḥ prasīdatāmeṣa sa sātvatāṃ patiḥ<BR>
BhP_07.10.051/1 sa eṣa bhagavān rājan vyatanodvihataṃ yaśaḥ<BR>
BhP_07.10.051/2 purā rudrasya devasya mayenānantamāyinā<BR>
BhP_07.10.052/0 rājovāca<BR>
BhP_07.10.052/1 kasmin karmaṇi devasya mayo 'han jagadīśituḥ<BR>
BhP_07.10.052/2 yathā copacitā kīrtiḥ kṛṣṇenānena kathyatām<BR>
BhP_07.10.053/0 śrīnārada uvāca<BR>
BhP_07.10.053/1 nirjitā asurā devairyudhyanenopabṛṃhitaiḥ<BR>
BhP_07.10.053/2 māyināṃ paramācāryaṃ mayaṃ śaraṇamāyayuḥ<BR>
BhP_07.10.054/1 sa nirmāya purastisro haimīraupyāyasīrvibhuḥ<BR>
BhP_07.10.054/2 durlakṣyāpāyasaṃyogā durvitarkyaparicchadāḥ<BR>
BhP_07.10.055/1 tābhiste 'surasenānyo lokāṃstrīn seśvarān nṛpa<BR>
BhP_07.10.055/2 smaranto nāśayāṃ cakruḥ pūrvavairamalakṣitāḥ<BR>
BhP_07.10.056/1 tataste seśvarā lokā upāsādyeśvaraṃ natāḥ<BR>
BhP_07.10.056/2 trāhi nastāvakān deva vinaṣṭāṃstripurālayaiḥ<BR>
BhP_07.10.057/1 athānugṛhya bhagavān mā bhaiṣṭeti surān vibhuḥ<BR>
BhP_07.10.057/2 śaraṃ dhanuṣi sandhāya pureṣvastraṃ vyamuñcata<BR>
BhP_07.10.058/1 tato 'gnivarṇā iṣava utpetuḥ sūryamaṇḍalāt<BR>
BhP_07.10.058/2 yathā mayūkhasandohā nādṛśyanta puro yataḥ<BR>
BhP_07.10.059/1 taiḥ spṛṣṭā vyasavaḥ sarve nipetuḥ sma puraukasaḥ<BR>
BhP_07.10.059/2 tān ānīya mahāyogī mayaḥ kūparase 'kṣipat<BR>
BhP_07.10.060/1 siddhāmṛtarasaspṛṣṭā vajrasārā mahaujasaḥ<BR>
BhP_07.10.060/2 uttasthurmeghadalanā vaidyutā iva vahnayaḥ<BR>
BhP_07.10.061/1 vilokya bhagnasaṅkalpaṃ vimanaskaṃ vṛṣadhvajam<BR>
BhP_07.10.061/2 tadāyaṃ bhagavān viṣṇustatropāyamakalpayat<BR>
BhP_07.10.062/1 vatsaścāsīt tadā brahmā svayaṃ viṣṇurayaṃ hi gauḥ<BR>
BhP_07.10.062/2 praviśya tripuraṃ kāle rasakūpāmṛtaṃ papau<BR>
BhP_07.10.063/1 te 'surā hyapi paśyanto na nyaṣedhan vimohitāḥ<BR>
BhP_07.10.063/2 tadvijñāya mahāyogī rasapālān idaṃ jagau<BR>
BhP_07.10.064/1 smayan viśokaḥ śokārtān smaran daivagatiṃ ca tām<BR>
BhP_07.10.064/2 devo 'suro naro 'nyo vā neśvaro 'stīha kaścana<BR>
BhP_07.10.065/1 ātmano 'nyasya vā diṣṭaṃ daivenāpohituṃ dvayoḥ<BR>
BhP_07.10.065/2 athāsau śaktibhiḥ svābhiḥ śambhoḥ prādhānikaṃ vyadhāt<BR>
BhP_07.10.066/1 dharmajñānaviraktyṛddhi tapovidyākriyādibhiḥ<BR>
BhP_07.10.066/2 rathaṃ sūtaṃ dhvajaṃ vāhān dhanurvarmaśarādi yat<BR>
BhP_07.10.067/1 sannaddho rathamāsthāya śaraṃ dhanurupādade<BR>
BhP_07.10.067/2 śaraṃ dhanuṣi sandhāya muhūrte 'bhijitīśvaraḥ<BR>
BhP_07.10.068/1 dadāha tena durbhedyā haro 'tha tripuro nṛpa<BR>
BhP_07.10.068/2 divi dundubhayo nedurvimānaśatasaṅkulāḥ<BR>
BhP_07.10.069/1 devarṣipitṛsiddheśā jayeti kusumotkaraiḥ<BR>
BhP_07.10.069/2 avākiran jagurhṛṣṭā nanṛtuścāpsarogaṇāḥ<BR>
BhP_07.10.070/1 evaṃ dagdhvā purastisro bhagavān purahā nṛpa<BR>
BhP_07.10.070/2 brahmādibhiḥ stūyamānaḥ svaṃ dhāma pratyapadyata<BR>
BhP_07.10.071/1 evaṃ vidhānyasya hareḥ svamāyayā viḍambamānasya nṛlokamātmanaḥ<BR>
BhP_07.10.071/2 vīryāṇi gītānyṛṣibhirjagadguror lokaṃ punānānyaparaṃ vadāmi kim<BR>
BhP_07.11.001/0 śrīśuka uvāca<BR>
BhP_07.11.001/1 śrutvehitaṃ sādhu sabhāsabhājitaṃ mahattamāgraṇya urukramātmanaḥ<BR>
BhP_07.11.001/2 yudhiṣṭhiro daityapatermudānvitaḥ papraccha bhūyastanayaṃ svayambhuvaḥ<BR>
BhP_07.11.002/0 śrīyudhiṣṭhira uvāca<BR>
BhP_07.11.002/1 bhagavan śrotumicchāmi nṛṇāṃ dharmaṃ sanātanam<BR>
BhP_07.11.002/2 varṇāśramācārayutaṃ yat pumān vindate param<BR>
BhP_07.11.003/1 bhavān prajāpateḥ sākṣādātmajaḥ parameṣṭhinaḥ<BR>
BhP_07.11.003/2 sutānāṃ sammato brahmaṃstapoyogasamādhibhiḥ<BR>
BhP_07.11.004/1 nārāyaṇaparā viprā dharmaṃ guhyaṃ paraṃ viduḥ<BR>
BhP_07.11.004/2 karuṇāḥ sādhavaḥ śāntāstvadvidhā na tathāpare<BR>
BhP_07.11.005/0 śrīnārada uvāca<BR>
BhP_07.11.005/1 natvā bhagavate 'jāya lokānāṃ dharmasetave<BR>
BhP_07.11.005/2 vakṣye sanātanaṃ dharmaṃ nārāyaṇamukhāc chrutam<BR>
BhP_07.11.006/1 yo 'vatīryātmano 'ṃśena dākṣāyaṇyāṃ tu dharmataḥ<BR>
BhP_07.11.006/2 lokānāṃ svastaye 'dhyāste tapo badarikāśrame<BR>
BhP_07.11.007/1 dharmamūlaṃ hi bhagavān sarvavedamayo hariḥ<BR>
BhP_07.11.007/2 smṛtaṃ ca tadvidāṃ rājan yena cātmā prasīdati<BR>
BhP_07.11.008/1 satyaṃ dayā tapaḥ śaucaṃ titikṣekṣā śamo damaḥ<BR>
BhP_07.11.008/2 ahiṃsā brahmacaryaṃ ca tyāgaḥ svādhyāya ārjavam<BR>
BhP_07.11.009/1 santoṣaḥ samadṛksevā grāmyehoparamaḥ śanaiḥ<BR>
BhP_07.11.009/2 nṛṇāṃ viparyayehekṣā maunamātmavimarśanam<BR>
BhP_07.11.010/1 annādyādeḥ saṃvibhāgo bhūtebhyaśca yathārhataḥ<BR>
BhP_07.11.010/2 teṣvātmadevatābuddhiḥ sutarāṃ nṛṣu pāṇḍava<BR>
BhP_07.11.011/1 śravaṇaṃ kīrtanaṃ cāsya smaraṇaṃ mahatāṃ gateḥ<BR>
BhP_07.11.011/2 sevejyāvanatirdāsyaṃ sakhyamātmasamarpaṇam<BR>
BhP_07.11.012/1 nṛṇāmayaṃ paro dharmaḥ sarveṣāṃ samudāhṛtaḥ<BR>
BhP_07.11.012/2 triṃśallakṣaṇavān rājan sarvātmā yena tuṣyati<BR>
BhP_07.11.013/1 saṃskārā yatrāvicchinnāḥ sa dvijo 'jo jagāda yam<BR>
BhP_07.11.013/2 ijyādhyayanadānāni vihitāni dvijanmanām<BR>
BhP_07.11.013/3 janmakarmāvadātānāṃ kriyāścāśramacoditāḥ<BR>
BhP_07.11.014/1 viprasyādhyayanādīni ṣaḍanyasyāpratigrahaḥ<BR>
BhP_07.11.014/2 rājño vṛttiḥ prajāgopturaviprādvā karādibhiḥ<BR>
BhP_07.11.015/1 vaiśyastu vārtāvṛttiḥ syān nityaṃ brahmakulānugaḥ<BR>
BhP_07.11.015/2 śūdrasya dvijaśuśrūṣā vṛttiśca svāmino bhavet<BR>
BhP_07.11.016/1 vārtā vicitrā śālīna yāyāvaraśiloñchanam<BR>
BhP_07.11.016/2 vipravṛttiścaturdheyaṃ śreyasī cottarottarā<BR>
BhP_07.11.017/1 jaghanyo nottamāṃ vṛttimanāpadi bhajen naraḥ<BR>
BhP_07.11.017/2 ṛte rājanyamāpatsu sarveṣāmapi sarvaśaḥ<BR>
BhP_07.11.018/1 ṛtāmṛtābhyāṃ jīveta mṛtena pramṛtena vā<BR>
BhP_07.11.018/2 satyānṛtābhyāmapi vā na śvavṛttyā kadācana<BR>
BhP_07.11.019/1 ṛtamuñchaśilaṃ proktamamṛtaṃ yadayācitam<BR>
BhP_07.11.019/2 mṛtaṃ tu nityayācñā syāt pramṛtaṃ karṣaṇaṃ smṛtam<BR>
BhP_07.11.020/1 satyānṛtaṃ ca vāṇijyaṃ śvavṛttirnīcasevanam<BR>
BhP_07.11.020/2 varjayet tāṃ sadā vipro rājanyaśca jugupsitām<BR>
BhP_07.11.020/3 sarvavedamayo vipraḥ sarvadevamayo nṛpaḥ<BR>
BhP_07.11.021/1 śamo damastapaḥ śaucaṃ santoṣaḥ kṣāntirārjavam<BR>
BhP_07.11.021/2 jñānaṃ dayācyutātmatvaṃ satyaṃ ca brahmalakṣaṇam<BR>
BhP_07.11.022/1 śauryaṃ vīryaṃ dhṛtistejastyāgaścātmajayaḥ kṣamā<BR>
BhP_07.11.022/2 brahmaṇyatā prasādaśca satyaṃ ca kṣatralakṣaṇam<BR>
BhP_07.11.023/1 devagurvacyute bhaktistrivargaparipoṣaṇam<BR>
BhP_07.11.023/2 āstikyamudyamo nityaṃ naipuṇyaṃ vaiśyalakṣaṇam<BR>
BhP_07.11.024/1 śūdrasya sannatiḥ śaucaṃ sevā svāminyamāyayā<BR>
BhP_07.11.024/2 amantrayajño hyasteyaṃ satyaṃ goviprarakṣaṇam<BR>
BhP_07.11.025/1 strīṇāṃ ca patidevānāṃ tacchuśrūṣānukūlatā<BR>
BhP_07.11.025/2 tadbandhuṣvanuvṛttiśca nityaṃ tadvratadhāraṇam<BR>
BhP_07.11.026/1 sammārjanopalepābhyāṃ gṛhamaṇḍanavartanaiḥ<BR>
BhP_07.11.026/2 svayaṃ ca maṇḍitā nityaṃ parimṛṣṭaparicchadā<BR>
BhP_07.11.027/1 kāmairuccāvacaiḥ sādhvī praśrayeṇa damena ca<BR>
BhP_07.11.027/2 vākyaiḥ satyaiḥ priyaiḥ premṇā kāle kāle bhajet patim<BR>
BhP_07.11.028/1 santuṣṭālolupā dakṣā dharmajñā priyasatyavāk<BR>
BhP_07.11.028/2 apramattā śuciḥ snigdhā patiṃ tvapatitaṃ bhajet<BR>
BhP_07.11.029/1 yā patiṃ haribhāvena bhajet śrīriva tatparā<BR>
BhP_07.11.029/2 haryātmanā harerloke patyā śrīriva modate<BR>
BhP_07.11.030/1 vṛttiḥ saṅkarajātīnāṃ tattatkulakṛtā bhavet<BR>
BhP_07.11.030/2 acaurāṇāmapāpānāmantyajāntevasāyinām<BR>
BhP_07.11.031/1 prāyaḥ svabhāvavihito nṛṇāṃ dharmo yuge yuge<BR>
BhP_07.11.031/2 vedadṛgbhiḥ smṛto rājan pretya ceha ca śarmakṛt<BR>
BhP_07.11.032/1 vṛttyā svabhāvakṛtayā vartamānaḥ svakarmakṛt<BR>
BhP_07.11.032/2 hitvā svabhāvajaṃ karma śanairnirguṇatāmiyāt<BR>
BhP_07.11.033/1 upyamānaṃ muhuḥ kṣetraṃ svayaṃ nirvīryatāmiyāt<BR>
BhP_07.11.033/2 na kalpate punaḥ sūtyai uptaṃ bījaṃ ca naśyati<BR>
BhP_07.11.034/1 evaṃ kāmāśayaṃ cittaṃ kāmānāmatisevayā<BR>
BhP_07.11.034/2 virajyeta yathā rājannagnivat kāmabindubhiḥ<BR>
BhP_07.11.035/1 yasya yal lakṣaṇaṃ proktaṃ puṃso varṇābhivyañjakam<BR>
BhP_07.11.035/2 yadanyatrāpi dṛśyeta tat tenaiva vinirdiśet<BR>
BhP_07.12.001/0 śrīnārada uvāca<BR>
BhP_07.12.001/1 brahmacārī gurukule vasan dānto gurorhitam<BR>
BhP_07.12.001/2 ācaran dāsavan nīco gurau sudṛḍhasauhṛdaḥ<BR>
BhP_07.12.002/1 sāyaṃ prātarupāsīta gurvagnyarkasurottamān<BR>
BhP_07.12.002/2 sandhye ubhe ca yatavāg japan brahma samāhitaḥ<BR>
BhP_07.12.003/1 chandāṃsyadhīyīta gurorāhūtaścet suyantritaḥ<BR>
BhP_07.12.003/2 upakrame 'vasāne ca caraṇau śirasā namet<BR>
BhP_07.12.004/1 mekhalājinavāsāṃsi jaṭādaṇḍakamaṇḍalūn<BR>
BhP_07.12.004/2 bibhṛyādupavītaṃ ca darbhapāṇiryathoditam<BR>
BhP_07.12.005/1 sāyaṃ prātaścaredbhaikṣyaṃ gurave tan nivedayet<BR>
BhP_07.12.005/2 bhuñjīta yadyanujñāto no cedupavaset kvacit<BR>
BhP_07.12.006/1 suśīlo mitabhug dakṣaḥ śraddadhāno jitendriyaḥ<BR>
BhP_07.12.006/2 yāvadarthaṃ vyavaharet strīṣu strīnirjiteṣu ca<BR>
BhP_07.12.007/1 varjayet pramadāgāthāmagṛhastho bṛhadvrataḥ<BR>
BhP_07.12.007/2 indriyāṇi pramāthīni harantyapi yatermanaḥ<BR>
BhP_07.12.008/1 keśaprasādhanonmarda snapanābhyañjanādikam<BR>
BhP_07.12.008/2 gurustrībhiryuvatibhiḥ kārayen nātmano yuvā<BR>
BhP_07.12.009/1 nanvagniḥ pramadā nāma ghṛtakumbhasamaḥ pumān<BR>
BhP_07.12.009/2 sutāmapi raho jahyādanyadā yāvadarthakṛt<BR>
BhP_07.12.010/1 kalpayitvātmanā yāvadābhāsamidamīśvaraḥ<BR>
BhP_07.12.010/2 dvaitaṃ tāvan na viramet tato hyasya viparyayaḥ<BR>
BhP_07.12.011/1 etat sarvaṃ gṛhasthasya samāmnātaṃ yaterapi<BR>
BhP_07.12.011/2 guruvṛttirvikalpena gṛhasthasyartugāminaḥ<BR>
BhP_07.12.012/1 añjanābhyañjanonmarda stryavalekhāmiṣaṃ madhu<BR>
BhP_07.12.012/2 sraggandhalepālaṅkārāṃstyajeyurye bṛhadvratāḥ<BR>
BhP_07.12.013/1 uṣitvaivaṃ gurukule dvijo 'dhītyāvabudhya ca<BR>
BhP_07.12.013/2 trayīṃ sāṅgopaniṣadaṃ yāvadarthaṃ yathābalam<BR>
BhP_07.12.014/1 dattvā varamanujñāto guroḥ kāmaṃ yadīśvaraḥ<BR>
BhP_07.12.014/2 gṛhaṃ vanaṃ vā praviśet pravrajet tatra vā vaset<BR>
BhP_07.12.015/1 agnau gurāvātmani ca sarvabhūteṣvadhokṣajam<BR>
BhP_07.12.015/2 bhūtaiḥ svadhāmabhiḥ paśyedapraviṣṭaṃ praviṣṭavat<BR>
BhP_07.12.016/1 evaṃ vidho brahmacārī vānaprastho yatirgṛhī<BR>
BhP_07.12.016/2 caran viditavijñānaḥ paraṃ brahmādhigacchati<BR>
BhP_07.12.017/1 vānaprasthasya vakṣyāmi niyamān munisammatān<BR>
BhP_07.12.017/2 yān āsthāya munirgacchedṛṣilokamuhāñjasā<BR>
BhP_07.12.018/1 na kṛṣṭapacyamaśnīyādakṛṣṭaṃ cāpyakālataḥ<BR>
BhP_07.12.018/2 agnipakvamathāmaṃ vā arkapakvamutāharet<BR>
BhP_07.12.019/1 vanyaiścarupuroḍāśān nirvapet kālacoditān<BR>
BhP_07.12.019/2 labdhe nave nave 'nnādye purāṇaṃ ca parityajet<BR>
BhP_07.12.020/1 agnyarthameva śaraṇamuṭajaṃ vādrikandaram<BR>
BhP_07.12.020/2 śrayeta himavāyvagni varṣārkātapaṣāṭ svayam<BR>
BhP_07.12.021/1 keśaromanakhaśmaśru malāni jaṭilo dadhat<BR>
BhP_07.12.021/2 kamaṇḍalvajine daṇḍa valkalāgniparicchadān<BR>
BhP_07.12.022/1 caredvane dvādaśābdān aṣṭau vā caturo muniḥ<BR>
BhP_07.12.022/2 dvāvekaṃ vā yathā buddhirna vipadyeta kṛcchrataḥ<BR>
BhP_07.12.023/1 yadākalpaḥ svakriyāyāṃ vyādhibhirjarayāthavā<BR>
BhP_07.12.023/2 ānvīkṣikyāṃ vā vidyāyāṃ kuryādanaśanādikam<BR>
BhP_07.12.024/1 ātmanyagnīn samāropya sannyasyāhaṃ mamātmatām<BR>
BhP_07.12.024/2 kāraṇeṣu nyaset samyak saṅghātaṃ tu yathārhataḥ<BR>
BhP_07.12.025/1 khe khāni vāyau niśvāsāṃstejaḥsūṣmāṇamātmavān<BR>
BhP_07.12.025/2 apsvasṛkśleṣmapūyāni kṣitau śeṣaṃ yathodbhavam<BR>
BhP_07.12.026/1 vācamagnau savaktavyāmindre śilpaṃ karāvapi<BR>
BhP_07.12.026/2 padāni gatyā vayasi ratyopasthaṃ prajāpatau<BR>
BhP_07.12.027/1 mṛtyau pāyuṃ visargaṃ ca yathāsthānaṃ vinirdiśet<BR>
BhP_07.12.027/2 dikṣu śrotraṃ sanādena sparśenādhyātmani tvacam<BR>
BhP_07.12.028/1 rūpāṇi cakṣuṣā rājan jyotiṣyabhiniveśayet<BR>
BhP_07.12.028/2 apsu pracetasā jihvāṃ ghreyairghrāṇaṃ kṣitau nyaset<BR>
BhP_07.12.029/1 mano manorathaiścandre buddhiṃ bodhyaiḥ kavau pare<BR>
BhP_07.12.029/2 karmāṇyadhyātmanā rudre yadahaṃ mamatākriyā<BR>
BhP_07.12.029/3 sattvena cittaṃ kṣetrajñe guṇairvaikārikaṃ pare<BR>
BhP_07.12.030/1 apsu kṣitimapo jyotiṣyado vāyau nabhasyamum<BR>
BhP_07.12.030/2 kūṭasthe tac ca mahati tadavyakte 'kṣare ca tat<BR>
BhP_07.12.031/1 ityakṣaratayātmānaṃ cinmātramavaśeṣitam<BR>
BhP_07.12.031/2 jñātvādvayo 'tha virameddagdhayonirivānalaḥ<BR>
BhP_07.13.001/0 śrīnārada uvāca<BR>
BhP_07.13.001/1 kalpastvevaṃ parivrajya dehamātrāvaśeṣitaḥ<BR>
BhP_07.13.001/2 grāmaikarātravidhinā nirapekṣaścaren mahīm<BR>
BhP_07.13.002/1 bibhṛyādyadyasau vāsaḥ kaupīnācchādanaṃ param<BR>
BhP_07.13.002/2 tyaktaṃ na liṅgāddaṇḍāderanyat kiñcidanāpadi<BR>
BhP_07.13.003/1 eka eva caredbhikṣurātmārāmo 'napāśrayaḥ<BR>
BhP_07.13.003/2 sarvabhūtasuhṛcchānto nārāyaṇaparāyaṇaḥ<BR>
BhP_07.13.004/1 paśyedātmanyado viśvaṃ pare sadasato 'vyaye<BR>
BhP_07.13.004/2 ātmānaṃ ca paraṃ brahma sarvatra sadasanmaye<BR>
BhP_07.13.005/1 suptiprabodhayoḥ sandhāvātmano gatimātmadṛk<BR>
BhP_07.13.005/2 paśyan bandhaṃ ca mokṣaṃ ca māyāmātraṃ na vastutaḥ<BR>
BhP_07.13.006/1 nābhinandeddhruvaṃ mṛtyumadhruvaṃ vāsya jīvitam<BR>
BhP_07.13.006/2 kālaṃ paraṃ pratīkṣeta bhūtānāṃ prabhavāpyayam<BR>
BhP_07.13.007/1 nāsacchāstreṣu sajjeta nopajīveta jīvikām<BR>
BhP_07.13.007/2 vādavādāṃstyajet tarkān pakṣaṃ kaṃca na saṃśrayet<BR>
BhP_07.13.008/1 na śiṣyān anubadhnīta granthān naivābhyasedbahūn<BR>
BhP_07.13.008/2 na vyākhyāmupayuñjīta nārambhān ārabhet kvacit<BR>
BhP_07.13.009/1 na yaterāśramaḥ prāyo dharmaheturmahātmanaḥ<BR>
BhP_07.13.009/2 śāntasya samacittasya bibhṛyāduta vā tyajet<BR>
BhP_07.13.010/1 avyaktaliṅgo vyaktārtho manīṣyunmattabālavat<BR>
BhP_07.13.010/2 kavirmūkavadātmānaṃ sa dṛṣṭyā darśayen nṛṇām<BR>
BhP_07.13.011/1 atrāpyudāharantīmamitihāsaṃ purātanam<BR>
BhP_07.13.011/2 prahrādasya ca saṃvādaṃ munerājagarasya ca<BR>
BhP_07.13.012/1 taṃ śayānaṃ dharopasthe kāveryāṃ sahyasānuni<BR>
BhP_07.13.012/2 rajasvalaistanūdeśairnigūḍhāmalatejasam<BR>
BhP_07.13.013/1 dadarśa lokān vicaran lokatattvavivitsayā<BR>
BhP_07.13.013/2 vṛto 'mātyaiḥ katipayaiḥ prahrādo bhagavatpriyaḥ<BR>
BhP_07.13.014/1 karmaṇākṛtibhirvācā liṅgairvarṇāśramādibhiḥ<BR>
BhP_07.13.014/2 na vidanti janā yaṃ vai so 'sāviti na veti ca<BR>
BhP_07.13.015/1 taṃ natvābhyarcya vidhivat pādayoḥ śirasā spṛśan<BR>
BhP_07.13.015/2 vivitsuridamaprākṣīn mahābhāgavato 'suraḥ<BR>
BhP_07.13.016/1 bibharṣi kāyaṃ pīvānaṃ sodyamo bhogavān yathā<BR>
BhP_07.13.016/2 vittaṃ caivodyamavatāṃ bhogo vittavatāmiha<BR>
BhP_07.13.016/3 bhogināṃ khalu deho 'yaṃ pīvā bhavati nānyathā<BR>
BhP_07.13.017/1 na te śayānasya nirudyamasya brahman nu hārtho yata eva bhogaḥ<BR>
BhP_07.13.017/2 abhogino 'yaṃ tava vipra dehaḥ pīvā yatastadvada naḥ kṣamaṃ cet<BR>
BhP_07.13.018/1 kaviḥ kalpo nipuṇadṛk citrapriyakathaḥ samaḥ<BR>
BhP_07.13.018/2 lokasya kurvataḥ karma śeṣe tadvīkṣitāpi vā<BR>
BhP_07.13.019/0 śrīnārada uvāca<BR>
BhP_07.13.019/1 sa itthaṃ daityapatinā paripṛṣṭo mahāmuniḥ<BR>
BhP_07.13.019/2 smayamānastamabhyāha tadvāgamṛtayantritaḥ<BR>
BhP_07.13.020/0 śrībrāhmaṇa uvāca<BR>
BhP_07.13.020/1 vededamasuraśreṣṭha bhavān nanvāryasammataḥ<BR>
BhP_07.13.020/2 īhoparamayornṝṇāṃ padānyadhyātmacakṣuṣā<BR>
BhP_07.13.021/1 yasya nārāyaṇo devo bhagavān hṛdgataḥ sadā<BR>
BhP_07.13.021/2 bhaktyā kevalayājñānaṃ dhunoti dhvāntamarkavat<BR>
BhP_07.13.022/1 tathāpi brūmahe praśnāṃstava rājan yathāśrutam<BR>
BhP_07.13.022/2 sambhāṣaṇīyo hi bhavān ātmanaḥ śuddhimicchatā<BR>
BhP_07.13.023/1 tṛṣṇayā bhavavāhinyā yogyaiḥ kāmairapūryayā<BR>
BhP_07.13.023/2 karmāṇi kāryamāṇo 'haṃ nānāyoniṣu yojitaḥ<BR>
BhP_07.13.024/1 yadṛcchayā lokamimaṃ prāpitaḥ karmabhirbhraman<BR>
BhP_07.13.024/2 svargāpavargayordvāraṃ tiraścāṃ punarasya ca<BR>
BhP_07.13.025/1 tatrāpi dampatīnāṃ ca sukhāyānyāpanuttaye<BR>
BhP_07.13.025/2 karmāṇi kurvatāṃ dṛṣṭvā nivṛtto 'smi viparyayam<BR>
BhP_07.13.026/1 sukhamasyātmano rūpaṃ sarvehoparatistanuḥ<BR>
BhP_07.13.026/2 manaḥsaṃsparśajān dṛṣṭvā bhogān svapsyāmi saṃviśan<BR>
BhP_07.13.027/1 ityetadātmanaḥ svārthaṃ santaṃ vismṛtya vai pumān<BR>
BhP_07.13.027/2 vicitrāmasati dvaite ghorāmāpnoti saṃsṛtim<BR>
BhP_07.13.028/1 jalaṃ tadudbhavaiśchannaṃ hitvājño jalakāmyayā<BR>
BhP_07.13.028/2 mṛgatṛṣṇāmupādhāvet tathānyatrārthadṛk svataḥ<BR>
BhP_07.13.029/1 dehādibhirdaivatantrairātmanaḥ sukhamīhataḥ<BR>
BhP_07.13.029/2 duḥkhātyayaṃ cānīśasya kriyā moghāḥ kṛtāḥ kṛtāḥ<BR>
BhP_07.13.030/1 ādhyātmikādibhirduḥkhairavimuktasya karhicit<BR>
BhP_07.13.030/2 martyasya kṛcchropanatairarthaiḥ kāmaiḥ kriyeta kim<BR>
BhP_07.13.031/1 paśyāmi dhanināṃ kleśaṃ lubdhānāmajitātmanām<BR>
BhP_07.13.031/2 bhayādalabdhanidrāṇāṃ sarvato 'bhiviśaṅkinām<BR>
BhP_07.13.032/1 rājataścaurataḥ śatroḥ svajanāt paśupakṣitaḥ<BR>
BhP_07.13.032/2 arthibhyaḥ kālataḥ svasmān nityaṃ prāṇārthavadbhayam<BR>
BhP_07.13.033/1 śokamohabhayakrodha rāgaklaibyaśramādayaḥ<BR>
BhP_07.13.033/2 yanmūlāḥ syurnṛṇāṃ jahyāt spṛhāṃ prāṇārthayorbudhaḥ<BR>
BhP_07.13.034/1 madhukāramahāsarpau loke 'smin no gurūttamau<BR>
BhP_07.13.034/2 vairāgyaṃ paritoṣaṃ ca prāptā yacchikṣayā vayam<BR>
BhP_07.13.035/1 virāgaḥ sarvakāmebhyaḥ śikṣito me madhuvratāt<BR>
BhP_07.13.035/2 kṛcchrāptaṃ madhuvadvittaṃ hatvāpyanyo haret patim<BR>
BhP_07.13.036/1 anīhaḥ parituṣṭātmā yadṛcchopanatādaham<BR>
BhP_07.13.036/2 no cec chaye bahvahāni mahāhiriva sattvavān<BR>
BhP_07.13.037/1 kvacidalpaṃ kvacidbhūri bhuñje 'nnaṃ svādvasvādu vā<BR>
BhP_07.13.037/2 kvacidbhūri guṇopetaṃ guṇahīnamuta kvacit<BR>
BhP_07.13.038/1 śraddhayopahṛtaṃ kvāpi kadācin mānavarjitam<BR>
BhP_07.13.038/2 bhuñje bhuktvātha kasmiṃściddivā naktaṃ yadṛcchayā<BR>
BhP_07.13.039/1 kṣaumaṃ dukūlamajinaṃ cīraṃ valkalameva vā<BR>
BhP_07.13.039/2 vase 'nyadapi samprāptaṃ diṣṭabhuk tuṣṭadhīraham<BR>
BhP_07.13.040/1 kvacic chaye dharopasthe tṛṇaparṇāśmabhasmasu<BR>
BhP_07.13.040/2 kvacit prāsādaparyaṅke kaśipau vā parecchayā<BR>
BhP_07.13.041/1 kvacit snāto 'nuliptāṅgaḥ suvāsāḥ sragvyalaṅkṛtaḥ<BR>
BhP_07.13.041/2 rathebhāśvaiścare kvāpi digvāsā grahavadvibho<BR>
BhP_07.13.042/1 nāhaṃ ninde na ca staumi svabhāvaviṣamaṃ janam<BR>
BhP_07.13.042/2 eteṣāṃ śreya āśāse utaikātmyaṃ mahātmani<BR>
BhP_07.13.043/1 vikalpaṃ juhuyāc cittau tāṃ manasyarthavibhrame<BR>
BhP_07.13.043/2 mano vaikārike hutvā taṃ māyāyāṃ juhotyanu<BR>
BhP_07.13.044/1 ātmānubhūtau tāṃ māyāṃ juhuyāt satyadṛṅ muniḥ<BR>
BhP_07.13.044/2 tato nirīho viramet svānubhūtyātmani sthitaḥ<BR>
BhP_07.13.045/1 svātmavṛttaṃ mayetthaṃ te suguptamapi varṇitam<BR>
BhP_07.13.045/2 vyapetaṃ lokaśāstrābhyāṃ bhavān hi bhagavatparaḥ<BR>
BhP_07.13.046/0 śrīnārada uvāca<BR>
BhP_07.13.046/1 dharmaṃ pāramahaṃsyaṃ vai muneḥ śrutvāsureśvaraḥ<BR>
BhP_07.13.046/2 pūjayitvā tataḥ prīta āmantrya prayayau gṛham<BR>
BhP_07.14.001/0 śrīyudhiṣṭhira uvāca<BR>
BhP_07.14.001/1 gṛhastha etāṃ padavīṃ vidhinā yena cāñjasā<BR>
BhP_07.14.001/2 yāyāddevaṛṣe brūhi mādṛśo gṛhamūḍhadhīḥ<BR>
BhP_07.14.002/0 śrīnārada uvāca<BR>
BhP_07.14.002/1 gṛheṣvavasthito rājan kriyāḥ kurvan yathocitāḥ<BR>
BhP_07.14.002/2 vāsudevārpaṇaṃ sākṣādupāsīta mahāmunīn<BR>
BhP_07.14.003/1 śṛṇvan bhagavato 'bhīkṣṇamavatārakathāmṛtam<BR>
BhP_07.14.003/2 śraddadhāno yathākālamupaśāntajanāvṛtaḥ<BR>
BhP_07.14.004/1 satsaṅgāc chanakaiḥ saṅgamātmajāyātmajādiṣu<BR>
BhP_07.14.004/2 vimuñcen mucyamāneṣu svayaṃ svapnavadutthitaḥ<BR>
BhP_07.14.005/1 yāvadarthamupāsīno dehe gehe ca paṇḍitaḥ<BR>
BhP_07.14.005/2 virakto raktavat tatra nṛloke naratāṃ nyaset<BR>
BhP_07.14.006/1 jñātayaḥ pitarau putrā bhrātaraḥ suhṛdo 'pare<BR>
BhP_07.14.006/2 yadvadanti yadicchanti cānumodeta nirmamaḥ<BR>
BhP_07.14.007/1 divyaṃ bhaumaṃ cāntarīkṣaṃ vittamacyutanirmitam<BR>
BhP_07.14.007/2 tat sarvamupayuñjāna etat kuryāt svato budhaḥ<BR>
BhP_07.14.008/1 yāvadbhriyeta jaṭharaṃ tāvat svatvaṃ hi dehinām<BR>
BhP_07.14.008/2 adhikaṃ yo 'bhimanyeta sa steno daṇḍamarhati<BR>
BhP_07.14.009/1 mṛgoṣṭrakharamarkākhu sarīsṛp khagamakṣikāḥ<BR>
BhP_07.14.009/2 ātmanaḥ putravat paśyet taireṣāmantaraṃ kiyat<BR>
BhP_07.14.010/1 trivargaṃ nātikṛcchreṇa bhajeta gṛhamedhyapi<BR>
BhP_07.14.010/2 yathādeśaṃ yathākālaṃ yāvaddaivopapāditam<BR>
BhP_07.14.011/1 āśvāghānte 'vasāyibhyaḥ kāmān saṃvibhajedyathā<BR>
BhP_07.14.011/2 apyekāmātmano dārāṃ nṛṇāṃ svatvagraho yataḥ<BR>
BhP_07.14.012/1 jahyādyadarthe svān prāṇān hanyādvā pitaraṃ gurum<BR>
BhP_07.14.012/2 tasyāṃ svatvaṃ striyāṃ jahyādyastena hyajito jitaḥ<BR>
BhP_07.14.013/1 kṛmiviḍbhasmaniṣṭhāntaṃ kvedaṃ tucchaṃ kalevaram<BR>
BhP_07.14.013/2 kva tadīyaratirbhāryā kvāyamātmā nabhaśchadiḥ<BR>
BhP_07.14.014/1 siddhairyajñāvaśiṣṭārthaiḥ kalpayedvṛttimātmanaḥ<BR>
BhP_07.14.014/2 śeṣe svatvaṃ tyajan prājñaḥ padavīṃ mahatāmiyāt<BR>
BhP_07.14.015/1 devān ṛṣīn nṛbhūtāni pitṝn ātmānamanvaham<BR>
BhP_07.14.015/2 svavṛttyāgatavittena yajeta puruṣaṃ pṛthak<BR>
BhP_07.14.016/1 yarhyātmano 'dhikārādyāḥ sarvāḥ syuryajñasampadaḥ<BR>
BhP_07.14.016/2 vaitānikena vidhinā agnihotrādinā yajet<BR>
BhP_07.14.017/1 na hyagnimukhato 'yaṃ vai bhagavān sarvayajñabhuk<BR>
BhP_07.14.017/2 ijyeta haviṣā rājan yathā vipramukhe hutaiḥ<BR>
BhP_07.14.018/1 tasmādbrāhmaṇadeveṣu martyādiṣu yathārhataḥ<BR>
BhP_07.14.018/2 taistaiḥ kāmairyajasvainaṃ kṣetrajñaṃ brāhmaṇān anu<BR>
BhP_07.14.019/1 kuryādaparapakṣīyaṃ māsi prauṣṭhapade dvijaḥ<BR>
BhP_07.14.019/2 śrāddhaṃ pitroryathāvittaṃ tadbandhūnāṃ ca vittavān<BR>
BhP_07.14.020/1 ayane viṣuve kuryādvyatīpāte dinakṣaye<BR>
BhP_07.14.020/2 candrādityoparāge ca dvādaśyāṃ śravaṇeṣu ca<BR>
BhP_07.14.021/1 tṛtīyāyāṃ śuklapakṣe navamyāmatha kārtike<BR>
BhP_07.14.021/2 catasṛṣvapyaṣṭakāsu hemante śiśire tathā<BR>
BhP_07.14.022/1 māghe ca sitasaptamyāṃ maghārākāsamāgame<BR>
BhP_07.14.022/2 rākayā cānumatyā ca māsarkṣāṇi yutānyapi<BR>
BhP_07.14.023/1 dvādaśyāmanurādhā syāc chravaṇastisra uttarāḥ<BR>
BhP_07.14.023/2 tisṛṣvekādaśī vāsu janmarkṣaśroṇayogayuk<BR>
BhP_07.14.024/1 ta ete śreyasaḥ kālā nṝṇāṃ śreyovivardhanāḥ<BR>
BhP_07.14.024/2 kuryāt sarvātmanaiteṣu śreyo 'moghaṃ tadāyuṣaḥ<BR>
BhP_07.14.025/1 eṣu snānaṃ japo homo vrataṃ devadvijārcanam<BR>
BhP_07.14.025/2 pitṛdevanṛbhūtebhyo yaddattaṃ taddhyanaśvaram<BR>
BhP_07.14.026/1 saṃskārakālo jāyāyā apatyasyātmanastathā<BR>
BhP_07.14.026/2 pretasaṃsthā mṛtāhaśca karmaṇyabhyudaye nṛpa<BR>
BhP_07.14.027/1 atha deśān pravakṣyāmi dharmādiśreyāavahān<BR>
BhP_07.14.027/2 sa vai puṇyatamo deśaḥ satpātraṃ yatra labhyate<BR>
BhP_07.14.028/1 bimbaṃ bhagavato yatra sarvametac carācaram<BR>
BhP_07.14.028/2 yatra ha brāhmaṇakulaṃ tapovidyādayānvitam<BR>
BhP_07.14.029/1 yatra yatra harerarcā sa deśaḥ śreyasāṃ padam<BR>
BhP_07.14.029/2 yatra gaṅgādayo nadyaḥ purāṇeṣu ca viśrutāḥ<BR>
BhP_07.14.030/1 sarāṃsi puṣkarādīni kṣetrāṇyarhāśritānyuta<BR>
BhP_07.14.030/2 kurukṣetraṃ gayaśiraḥ prayāgaḥ pulahāśramaḥ<BR>
BhP_07.14.031/1 naimiṣaṃ phālgunaṃ setuḥ prabhāso 'tha kuśasthalī<BR>
BhP_07.14.031/2 vārāṇasī madhupurī pampā bindusarastathā<BR>
BhP_07.14.032/1 nārāyaṇāśramo nandā sītārāmāśramādayaḥ<BR>
BhP_07.14.032/2 sarve kulācalā rājan mahendramalayādayaḥ<BR>
BhP_07.14.033/1 ete puṇyatamā deśā harerarcāśritāśca ye<BR>
BhP_07.14.033/2 etān deśān niṣeveta śreyaskāmo hyabhīkṣṇaśaḥ<BR>
BhP_07.14.033/3 dharmo hyatrehitaḥ puṃsāṃ sahasrādhiphalodayaḥ<BR>
BhP_07.14.034/1 pātraṃ tvatra niruktaṃ vai kavibhiḥ pātravittamaiḥ<BR>
BhP_07.14.034/2 harirevaika urvīśa yanmayaṃ vai carācaram<BR>
BhP_07.14.035/1 devarṣyarhatsu vai satsu tatra brahmātmajādiṣu<BR>
BhP_07.14.035/2 rājan yadagrapūjāyāṃ mataḥ pātratayācyutaḥ<BR>
BhP_07.14.036/1 jīvarāśibhirākīrṇa aṇḍakośāṅghripo mahān<BR>
BhP_07.14.036/2 tanmūlatvādacyutejyā sarvajīvātmatarpaṇam<BR>
BhP_07.14.037/1 purāṇyanena sṛṣṭāni nṛtiryagṛṣidevatāḥ<BR>
BhP_07.14.037/2 śete jīvena rūpeṇa pureṣu puruṣo hyasau<BR>
BhP_07.14.038/1 teṣveva bhagavān rājaṃstāratamyena vartate<BR>
BhP_07.14.038/2 tasmāt pātraṃ hi puruṣo yāvān ātmā yatheyate<BR>
BhP_07.14.039/1 dṛṣṭvā teṣāṃ mitho nṛṇāmavajñānātmatāṃ nṛpa<BR>
BhP_07.14.039/2 tretādiṣu harerarcā kriyāyai kavibhiḥ kṛtā<BR>
BhP_07.14.040/1 tato 'rcāyāṃ hariṃ kecit saṃśraddhāya saparyayā<BR>
BhP_07.14.040/2 upāsata upāstāpi nārthadā puruṣadviṣām<BR>
BhP_07.14.041/1 puruṣeṣvapi rājendra supātraṃ brāhmaṇaṃ viduḥ<BR>
BhP_07.14.041/2 tapasā vidyayā tuṣṭyā dhatte vedaṃ harestanum<BR>
BhP_07.14.042/1 nanvasya brāhmaṇā rājan kṛṣṇasya jagadātmanaḥ<BR>
BhP_07.14.042/2 punantaḥ pādarajasā trilokīṃ daivataṃ mahat<BR>
BhP_07.15.001/0 śrīnārada uvāca<BR>
BhP_07.15.001/1 karmaniṣṭhā dvijāḥ kecit taponiṣṭhā nṛpāpare<BR>
BhP_07.15.001/2 svādhyāye 'nye pravacane kecana jñānayogayoḥ<BR>
BhP_07.15.002/1 jñānaniṣṭhāya deyāni kavyānyānantyamicchatā<BR>
BhP_07.15.002/2 daive ca tadabhāve syāditarebhyo yathārhataḥ<BR>
BhP_07.15.003/1 dvau daive pitṛkārye trīn ekaikamubhayatra vā<BR>
BhP_07.15.003/2 bhojayet susamṛddho 'pi śrāddhe kuryān na vistaram<BR>
BhP_07.15.004/1 deśakālocitaśraddhā dravyapātrārhaṇāni ca<BR>
BhP_07.15.004/2 samyag bhavanti naitāni vistarāt svajanārpaṇāt<BR>
BhP_07.15.005/1 deśe kāle ca samprāpte munyannaṃ haridaivatam<BR>
BhP_07.15.005/2 śraddhayā vidhivat pātre nyastaṃ kāmadhug akṣayam<BR>
BhP_07.15.006/1 devarṣipitṛbhūtebhya ātmane svajanāya ca<BR>
BhP_07.15.006/2 annaṃ saṃvibhajan paśyet sarvaṃ tat puruṣātmakam<BR>
BhP_07.15.007/1 na dadyādāmiṣaṃ śrāddhe na cādyāddharmatattvavit<BR>
BhP_07.15.007/2 munyannaiḥ syāt parā prītiryathā na paśuhiṃsayā<BR>
BhP_07.15.008/1 naitādṛśaḥ paro dharmo nṛṇāṃ saddharmamicchatām<BR>
BhP_07.15.008/2 nyāso daṇḍasya bhūteṣu manovākkāyajasya yaḥ<BR>
BhP_07.15.009/1 eke karmamayān yajñān jñānino yajñavittamāḥ<BR>
BhP_07.15.009/2 ātmasaṃyamane 'nīhā juhvati jñānadīpite<BR>
BhP_07.15.010/1 dravyayajñairyakṣyamāṇaṃ dṛṣṭvā bhūtāni bibhyati<BR>
BhP_07.15.010/2 eṣa mākaruṇo hanyādatajjño hyasutṛp dhruvam<BR>
BhP_07.15.011/1 tasmāddaivopapannena munyannenāpi dharmavit<BR>
BhP_07.15.011/2 santuṣṭo 'harahaḥ kuryān nityanaimittikīḥ kriyāḥ<BR>
BhP_07.15.012/1 vidharmaḥ paradharmaśca ābhāsa upamā chalaḥ<BR>
BhP_07.15.012/2 adharmaśākhāḥ pañcemā dharmajño 'dharmavat tyajet<BR>
BhP_07.15.013/1 dharmabādho vidharmaḥ syāt paradharmo 'nyacoditaḥ<BR>
BhP_07.15.013/2 upadharmastu pākhaṇḍo dambho vā śabdabhic chalaḥ<BR>
BhP_07.15.014/1 yastvicchayā kṛtaḥ pumbhirābhāso hyāśramāt pṛthak<BR>
BhP_07.15.014/2 svabhāvavihito dharmaḥ kasya neṣṭaḥ praśāntaye<BR>
BhP_07.15.015/1 dharmārthamapi neheta yātrārthaṃ vādhano dhanam<BR>
BhP_07.15.015/2 anīhānīhamānasya mahāheriva vṛttidā<BR>
BhP_07.15.016/1 santuṣṭasya nirīhasya svātmārāmasya yat sukham<BR>
BhP_07.15.016/2 kutastat kāmalobhena dhāvato 'rthehayā diśaḥ<BR>
BhP_07.15.017/1 sadā santuṣṭamanasaḥ sarvāḥ śivamayā diśaḥ<BR>
BhP_07.15.017/2 śarkarākaṇṭakādibhyo yathopānatpadaḥ śivam<BR>
BhP_07.15.018/1 santuṣṭaḥ kena vā rājan na vartetāpi vāriṇā<BR>
BhP_07.15.018/2 aupasthyajaihvyakārpaṇyādgṛhapālāyate janaḥ<BR>
BhP_07.15.019/1 asantuṣṭasya viprasya tejo vidyā tapo yaśaḥ<BR>
BhP_07.15.019/2 sravantīndriyalaulyena jñānaṃ caivāvakīryate<BR>
BhP_07.15.020/1 kāmasyāntaṃ hi kṣuttṛḍbhyāṃ krodhasyaitat phalodayāt<BR>
BhP_07.15.020/2 jano yāti na lobhasya jitvā bhuktvā diśo bhuvaḥ<BR>
BhP_07.15.021/1 paṇḍitā bahavo rājan bahujñāḥ saṃśayacchidaḥ<BR>
BhP_07.15.021/2 sadasas patayo 'pyeke asantoṣāt patantyadhaḥ<BR>
BhP_07.15.022/1 asaṅkalpāj jayet kāmaṃ krodhaṃ kāmavivarjanāt<BR>
BhP_07.15.022/2 arthānarthekṣayā lobhaṃ bhayaṃ tattvāvamarśanāt<BR>
BhP_07.15.023/1 ānvīkṣikyā śokamohau dambhaṃ mahadupāsayā<BR>
BhP_07.15.023/2 yogāntarāyān maunena hiṃsāṃ kāmādyanīhayā<BR>
BhP_07.15.024/1 kṛpayā bhūtajaṃ duḥkhaṃ daivaṃ jahyāt samādhinā<BR>
BhP_07.15.024/2 ātmajaṃ yogavīryeṇa nidrāṃ sattvaniṣevayā<BR>
BhP_07.15.025/1 rajastamaśca sattvena sattvaṃ copaśamena ca<BR>
BhP_07.15.025/2 etat sarvaṃ gurau bhaktyā puruṣo hyañjasā jayet<BR>
BhP_07.15.026/1 yasya sākṣādbhagavati jñānadīpaprade gurau<BR>
BhP_07.15.026/2 martyāsaddhīḥ śrutaṃ tasya sarvaṃ kuñjaraśaucavat<BR>
BhP_07.15.027/1 eṣa vai bhagavān sākṣāt pradhānapuruṣeśvaraḥ<BR>
BhP_07.15.027/2 yogeśvarairvimṛgyāṅghrirloko yaṃ manyate naram<BR>
BhP_07.15.028/1 ṣaḍvargasaṃyamaikāntāḥ sarvā niyamacodanāḥ<BR>
BhP_07.15.028/2 tadantā yadi no yogān āvaheyuḥ śramāvahāḥ<BR>
BhP_07.15.029/1 yathā vārtādayo hyarthā yogasyārthaṃ na bibhrati<BR>
BhP_07.15.029/2 anarthāya bhaveyuḥ sma pūrtamiṣṭaṃ tathāsataḥ<BR>
BhP_07.15.030/1 yaścittavijaye yattaḥ syān niḥsaṅgo 'parigrahaḥ<BR>
BhP_07.15.030/2 eko viviktaśaraṇo bhikṣurbhaikṣyamitāśanaḥ<BR>
BhP_07.15.031/1 deśe śucau same rājan saṃsthāpyāsanamātmanaḥ<BR>
BhP_07.15.031/2 sthiraṃ sukhaṃ samaṃ tasminnāsītarjvaṅga omiti<BR>
BhP_07.15.032/1 prāṇāpānau sannirundhyāt pūrakumbhakarecakaiḥ<BR>
BhP_07.15.032/2 yāvan manastyajet kāmān svanāsāgranirīkṣaṇaḥ<BR>
BhP_07.15.033/1 yato yato niḥsarati manaḥ kāmahataṃ bhramat<BR>
BhP_07.15.033/2 tatastata upāhṛtya hṛdi rundhyāc chanairbudhaḥ<BR>
BhP_07.15.034/1 evamabhyasyataścittaṃ kālenālpīyasā yateḥ<BR>
BhP_07.15.034/2 aniśaṃ tasya nirvāṇaṃ yātyanindhanavahnivat<BR>
BhP_07.15.035/1 kāmādibhiranāviddhaṃ praśāntākhilavṛtti yat<BR>
BhP_07.15.035/2 cittaṃ brahmasukhaspṛṣṭaṃ naivottiṣṭheta karhicit<BR>
BhP_07.15.036/1 yaḥ pravrajya gṛhāt pūrvaṃ trivargāvapanāt punaḥ<BR>
BhP_07.15.036/2 yadi seveta tān bhikṣuḥ sa vai vāntāśyapatrapaḥ<BR>
BhP_07.15.037/1 yaiḥ svadehaḥ smṛto 'nātmā martyo viṭkṛmibhasmavat<BR>
BhP_07.15.037/2 ta enamātmasāt kṛtvā ślāghayanti hyasattamāḥ<BR>
BhP_07.15.038/1 gṛhasthasya kriyātyāgo vratatyāgo vaṭorapi<BR>
BhP_07.15.038/2 tapasvino grāmasevā bhikṣorindriyalolatā<BR>
BhP_07.15.039/1 āśramāpasadā hyete khalvāśramaviḍambanāḥ<BR>
BhP_07.15.039/2 devamāyāvimūḍhāṃstān upekṣetānukampayā<BR>
BhP_07.15.040/1 ātmānaṃ cedvijānīyāt paraṃ jñānadhutāśayaḥ<BR>
BhP_07.15.040/2 kimicchan kasya vā hetordehaṃ puṣṇāti lampaṭaḥ<BR>
BhP_07.15.041/1 āhuḥ śarīraṃ rathamindriyāṇi hayān abhīṣūn mana indriyeśam<BR>
BhP_07.15.041/2 vartmāni mātrā dhiṣaṇāṃ ca sūtaṃ sattvaṃ bṛhadbandhuramīśasṛṣṭam<BR>
BhP_07.15.042/1 akṣaṃ daśaprāṇamadharmadharmau cakre 'bhimānaṃ rathinaṃ ca jīvam<BR>
BhP_07.15.042/2 dhanurhi tasya praṇavaṃ paṭhanti śaraṃ tu jīvaṃ parameva lakṣyam<BR>
BhP_07.15.043/1 rāgo dveṣaśca lobhaśca śokamohau bhayaṃ madaḥ<BR>
BhP_07.15.043/2 māno 'vamāno 'sūyā ca māyā hiṃsā ca matsaraḥ<BR>
BhP_07.15.044/1 rajaḥ pramādaḥ kṣunnidrā śatravastvevamādayaḥ<BR>
BhP_07.15.044/2 rajastamaḥprakṛtayaḥ sattvaprakṛtayaḥ kvacit<BR>
BhP_07.15.045/1 yāvan nṛkāyarathamātmavaśopakalpaṃ<BR>
BhP_07.15.045/2 dhatte gariṣṭhacaraṇārcanayā niśātam<BR>
BhP_07.15.045/3 jñānāsimacyutabalo dadhadastaśatruḥ<BR>
BhP_07.15.045/4 svānandatuṣṭa upaśānta idaṃ vijahyāt<BR>
BhP_07.15.046/1 nocet pramattamasadindriyavājisūtā<BR>
BhP_07.15.046/2 nītvotpathaṃ viṣayadasyuṣu nikṣipanti<BR>
BhP_07.15.046/3 te dasyavaḥ sahayasūtamamuṃ tamo 'ndhe<BR>
BhP_07.15.046/4 saṃsārakūpa urumṛtyubhaye kṣipanti<BR>
BhP_07.15.047/1 pravṛttaṃ ca nivṛttaṃ ca dvividhaṃ karma vaidikam<BR>
BhP_07.15.047/2 āvartate pravṛttena nivṛttenāśnute 'mṛtam<BR>
BhP_07.15.048/1 hiṃsraṃ dravyamayaṃ kāmyamagnihotrādyaśāntidam<BR>
BhP_07.15.048/2 darśaśca pūrṇamāsaśca cāturmāsyaṃ paśuḥ sutaḥ<BR>
BhP_07.15.049/1 etadiṣṭaṃ pravṛttākhyaṃ hutaṃ prahutameva ca<BR>
BhP_07.15.049/2 pūrtaṃ surālayārāma kūpājīvyādilakṣaṇam<BR>
BhP_07.15.050/1 dravyasūkṣmavipākaśca dhūmo rātrirapakṣayaḥ<BR>
BhP_07.15.050/2 ayanaṃ dakṣiṇaṃ somo darśa oṣadhivīrudhaḥ<BR>
BhP_07.15.051/1 annaṃ reta iti kṣmeśa pitṛyānaṃ punarbhavaḥ<BR>
BhP_07.15.051/2 ekaikaśyenānupūrvaṃ bhūtvā bhūtveha jāyate<BR>
BhP_07.15.052/1 niṣekādiśmaśānāntaiḥ saṃskāraiḥ saṃskṛto dvijaḥ<BR>
BhP_07.15.052/2 indriyeṣu kriyāyajñān jñānadīpeṣu juhvati<BR>
BhP_07.15.053/1 indriyāṇi manasyūrmau vāci vaikārikaṃ manaḥ<BR>
BhP_07.15.053/2 vācaṃ varṇasamāmnāye tamoṃkāre svare nyaset<BR>
BhP_07.15.053/3 oṃkāraṃ bindau nāde taṃ taṃ tu prāṇe mahatyamum<BR>
BhP_07.15.054/1 agniḥ sūryo divā prāhṇaḥ śuklo rākottaraṃ svarāṭ<BR>
BhP_07.15.054/2 viśvo 'tha taijasaḥ prājñasturya ātmā samanvayāt<BR>
BhP_07.15.055/1 devayānamidaṃ prāhurbhūtvā bhūtvānupūrvaśaḥ<BR>
BhP_07.15.055/2 ātmayājyupaśāntātmā hyātmastho na nivartate<BR>
BhP_07.15.056/1 ya ete pitṛdevānāmayane vedanirmite<BR>
BhP_07.15.056/2 śāstreṇa cakṣuṣā veda janastho 'pi na muhyati<BR>
BhP_07.15.057/1 ādāvante janānāṃ sadbahirantaḥ parāvaram<BR>
BhP_07.15.057/2 jñānaṃ jñeyaṃ vaco vācyaṃ tamo jyotistvayaṃ svayam<BR>
BhP_07.15.058/1 ābādhito 'pi hyābhāso yathā vastutayā smṛtaḥ<BR>
BhP_07.15.058/2 durghaṭatvādaindriyakaṃ tadvadarthavikalpitam<BR>
BhP_07.15.059/1 kṣityādīnāmihārthānāṃ chāyā na katamāpi hi<BR>
BhP_07.15.059/2 na saṅghāto vikāro 'pi na pṛthaṅ nānvito mṛṣā<BR>
BhP_07.15.060/1 dhātavo 'vayavitvāc ca tanmātrāvayavairvinā<BR>
BhP_07.15.060/2 na syurhyasatyavayavinyasannavayavo 'ntataḥ<BR>
BhP_07.15.061/1 syāt sādṛśyabhramastāvadvikalpe sati vastunaḥ<BR>
BhP_07.15.061/2 jāgratsvāpau yathā svapne tathā vidhiniṣedhatā<BR>
BhP_07.15.062/1 bhāvādvaitaṃ kriyādvaitaṃ dravyādvaitaṃ tathātmanaḥ<BR>
BhP_07.15.062/2 vartayan svānubhūtyeha trīn svapnān dhunute muniḥ<BR>
BhP_07.15.063/1 kāryakāraṇavastvaikya darśanaṃ paṭatantuvat<BR>
BhP_07.15.063/2 avastutvādvikalpasya bhāvādvaitaṃ taducyate<BR>
BhP_07.15.064/1 yadbrahmaṇi pare sākṣāt sarvakarmasamarpaṇam<BR>
BhP_07.15.064/2 manovāktanubhiḥ pārtha kriyādvaitaṃ taducyate<BR>
BhP_07.15.065/1 ātmajāyāsutādīnāmanyeṣāṃ sarvadehinām<BR>
BhP_07.15.065/2 yat svārthakāmayoraikyaṃ dravyādvaitaṃ taducyate<BR>
BhP_07.15.066/1 yadyasya vāniṣiddhaṃ syādyena yatra yato nṛpa<BR>
BhP_07.15.066/2 sa teneheta kāryāṇi naro nānyairanāpadi<BR>
BhP_07.15.067/1 etairanyaiśca vedoktairvartamānaḥ svakarmabhiḥ<BR>
BhP_07.15.067/2 gṛhe 'pyasya gatiṃ yāyādrājaṃstadbhaktibhāṅ naraḥ<BR>
BhP_07.15.068/1 yathā hi yūyaṃ nṛpadeva dustyajād āpadgaṇāduttaratātmanaḥ prabhoḥ<BR>
BhP_07.15.068/2 yatpādapaṅkeruhasevayā bhavān ahāraṣīn nirjitadiggajaḥ kratūn<BR>
BhP_07.15.069/1 ahaṃ purābhavaṃ kaścidgandharva upabarhaṇaḥ<BR>
BhP_07.15.069/2 nāmnātīte mahākalpe gandharvāṇāṃ susammataḥ<BR>
BhP_07.15.070/1 rūpapeśalamādhurya saugandhyapriyadarśanaḥ<BR>
BhP_07.15.070/2 strīṇāṃ priyatamo nityaṃ mattaḥ svapuralampaṭaḥ<BR>
BhP_07.15.071/1 ekadā devasatre tu gandharvāpsarasāṃ gaṇāḥ<BR>
BhP_07.15.071/2 upahūtā viśvasṛgbhirharigāthopagāyane<BR>
BhP_07.15.072/1 ahaṃ ca gāyaṃstadvidvān strībhiḥ parivṛto gataḥ<BR>
BhP_07.15.072/2 jñātvā viśvasṛjastan me helanaṃ śepurojasā<BR>
BhP_07.15.072/3 yāhi tvaṃ śūdratāmāśu naṣṭaśrīḥ kṛtahelanaḥ<BR>
BhP_07.15.073/1 tāvaddāsyāmahaṃ jajñe tatrāpi brahmavādinām<BR>
BhP_07.15.073/2 śuśrūṣayānuṣaṅgeṇa prāpto 'haṃ brahmaputratām<BR>
BhP_07.15.074/1 dharmaste gṛhamedhīyo varṇitaḥ pāpanāśanaḥ<BR>
BhP_07.15.074/2 gṛhastho yena padavīmañjasā nyāsināmiyāt<BR>
BhP_07.15.075/1 yūyaṃ nṛloke bata bhūribhāgā lokaṃ punānā munayo 'bhiyanti<BR>
BhP_07.15.075/2 yeṣāṃ gṛhān āvasatīti sākṣād gūḍhaṃ paraṃ brahma manuṣyaliṅgam<BR>
BhP_07.15.076/1 sa vā ayaṃ brahma mahadvimṛgya kaivalyanirvāṇasukhānubhūtiḥ<BR>
BhP_07.15.076/2 priyaḥ suhṛdvaḥ khalu mātuleya ātmārhaṇīyo vidhikṛdguruśca<BR>
BhP_07.15.077/1 na yasya sākṣādbhavapadmajādibhī rūpaṃ dhiyā vastutayopavarṇitam<BR>
BhP_07.15.077/2 maunena bhaktyopaśamena pūjitaḥ prasīdatāmeṣa sa sātvatāṃ patiḥ<BR>
BhP_07.15.078/0 śrīśuka uvāca<BR>
BhP_07.15.078/1 iti devarṣiṇā proktaṃ niśamya bharatarṣabhaḥ<BR>
BhP_07.15.078/2 pūjayāmāsa suprītaḥ kṛṣṇaṃ ca premavihvalaḥ<BR>
BhP_07.15.079/1 kṛṣṇapārthāvupāmantrya pūjitaḥ prayayau muniḥ<BR>
BhP_07.15.079/2 śrutvā kṛṣṇaṃ paraṃ brahma pārthaḥ paramavismitaḥ<BR>
BhP_07.15.080/1 iti dākṣāyiṇīnāṃ te pṛthag vaṃśā prakīrtitāḥ<BR>
BhP_07.15.080/2 devāsuramanuṣyādyā lokā yatra carācarāḥ<BR>
<BR>
<BR>
<BR>
</body></html>
