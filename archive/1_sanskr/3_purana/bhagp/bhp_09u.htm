<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Bhagavata-Purana 9</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>


<BR>
<BR>
<BR>
Bhagavata-Purana 9<BR>
Input by ...
<BR>
<BR>



<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>

<BR>
<BR>
BhP_09.01.001/0 śrīrājovāca<BR>
BhP_09.01.001/1 manvantarāṇi sarvāṇi tvayoktāni śrutāni me<BR>
BhP_09.01.001/2 vīryāṇyanantavīryasya harestatra kṛtāni ca<BR>
BhP_09.01.002/1 yo 'sau satyavrato nāma rājarṣirdraviḍeśvaraḥ<BR>
BhP_09.01.002/2 jñānaṃ yo 'tītakalpānte lebhe puruṣasevayā<BR>
BhP_09.01.003/1 sa vai vivasvataḥ putro manurāsīditi śrutam<BR>
BhP_09.01.003/2 tvattastasya sutāḥ proktā ikṣvākupramukhā nṛpāḥ<BR>
BhP_09.01.004/1 teṣāṃ vaṃśaṃ pṛthag brahman vaṃśānucaritāni ca<BR>
BhP_09.01.004/2 kīrtayasva mahābhāga nityaṃ śuśrūṣatāṃ hi naḥ<BR>
BhP_09.01.005/1 ye bhūtā ye bhaviṣyāśca bhavantyadyatanāśca ye<BR>
BhP_09.01.005/2 teṣāṃ naḥ puṇyakīrtīnāṃ sarveṣāṃ vada vikramān<BR>
BhP_09.01.006/0 śrīsūta uvāca<BR>
BhP_09.01.006/1 evaṃ parīkṣitā rājñā sadasi brahmavādinām<BR>
BhP_09.01.006/2 pṛṣṭaḥ provāca bhagavāñ chukaḥ paramadharmavit<BR>
BhP_09.01.007/0 śrīśuka uvāca<BR>
BhP_09.01.007/1 śrūyatāṃ mānavo vaṃśaḥ prācuryeṇa parantapa<BR>
BhP_09.01.007/2 na śakyate vistarato vaktuṃ varṣaśatairapi<BR>
BhP_09.01.008/1 parāvareṣāṃ bhūtānāmātmā yaḥ puruṣaḥ paraḥ<BR>
BhP_09.01.008/2 sa evāsīdidaṃ viśvaṃ kalpānte 'nyan na kiñcana<BR>
BhP_09.01.009/1 tasya nābheḥ samabhavat padmakoṣo hiraṇmayaḥ<BR>
BhP_09.01.009/2 tasmin jajñe mahārāja svayambhūścaturānanaḥ<BR>
BhP_09.01.010/1 marīcirmanasastasya jajñe tasyāpi kaśyapaḥ<BR>
BhP_09.01.010/2 dākṣāyaṇyāṃ tato 'dityāṃ vivasvān abhavat sutaḥ<BR>
BhP_09.01.011/1 tato manuḥ śrāddhadevaḥ saṃjñāyāmāsa bhārata<BR>
BhP_09.01.011/2 śraddhāyāṃ janayāmāsa daśa putrān sa ātmavān<BR>
BhP_09.01.012/1 ikṣvākunṛgaśaryāti diṣṭadhṛṣṭakarūṣakān<BR>
BhP_09.01.012/2 nariṣyantaṃ pṛṣadhraṃ ca nabhagaṃ ca kaviṃ vibhuḥ<BR>
BhP_09.01.013/1 aprajasya manoḥ pūrvaṃ vasiṣṭho bhagavān kila<BR>
BhP_09.01.013/2 mitrāvaruṇayoriṣṭiṃ prajārthamakarodvibhuḥ<BR>
BhP_09.01.014/1 tatra śraddhā manoḥ patnī hotāraṃ samayācata<BR>
BhP_09.01.014/2 duhitrarthamupāgamya praṇipatya payovratā<BR>
BhP_09.01.015/1 preṣito 'dhvaryuṇā hotā vyacarat tat samāhitaḥ<BR>
BhP_09.01.015/2 gṛhīte haviṣi vācā vaṣaṭkāraṃ gṛṇan dvijaḥ<BR>
BhP_09.01.016/1 hotustadvyabhicāreṇa kanyelā nāma sābhavat<BR>
BhP_09.01.016/2 tāṃ vilokya manuḥ prāha nātituṣṭamanā gurum<BR>
BhP_09.01.017/1 bhagavan kimidaṃ jātaṃ karma vo brahmavādinām<BR>
BhP_09.01.017/2 viparyayamaho kaṣṭaṃ maivaṃ syādbrahmavikriyā<BR>
BhP_09.01.018/1 yūyaṃ brahmavido yuktāstapasā dagdhakilbiṣāḥ<BR>
BhP_09.01.018/2 kutaḥ saṅkalpavaiṣamyamanṛtaṃ vibudheṣv iva<BR>
BhP_09.01.019/1 niśamya tadvacastasya bhagavān prapitāmahaḥ<BR>
BhP_09.01.019/2 hoturvyatikramaṃ jñātvā babhāṣe ravinandanam<BR>
BhP_09.01.020/1 etat saṅkalpavaiṣamyaṃ hotuste vyabhicārataḥ<BR>
BhP_09.01.020/2 tathāpi sādhayiṣye te suprajāstvaṃ svatejasā<BR>
BhP_09.01.021/1 evaṃ vyavasito rājan bhagavān sa mahāyaśāḥ<BR>
BhP_09.01.021/2 astauṣīdādipuruṣamilāyāḥ puṃstvakāmyayā<BR>
BhP_09.01.022/1 tasmai kāmavaraṃ tuṣṭo bhagavān harirīśvaraḥ<BR>
BhP_09.01.022/2 dadāv ilābhavat tena sudyumnaḥ puruṣarṣabhaḥ<BR>
BhP_09.01.023/1 sa ekadā mahārāja vicaran mṛgayāṃ vane<BR>
BhP_09.01.023/2 vṛtaḥ katipayāmātyairaśvamāruhya saindhavam<BR>
BhP_09.01.024/1 pragṛhya ruciraṃ cāpaṃ śarāṃśca paramādbhutān<BR>
BhP_09.01.024/2 daṃśito 'numṛgaṃ vīro jagāma diśamuttarām<BR>
BhP_09.01.025/1 sukumāravanaṃ meroradhastāt praviveśa ha<BR>
BhP_09.01.025/2 yatrāste bhagavān charvo ramamāṇaḥ sahomayā<BR>
BhP_09.01.026/1 tasmin praviṣṭa evāsau sudyumnaḥ paravīrahā<BR>
BhP_09.01.026/2 apaśyat striyamātmānamaśvaṃ ca vaḍavāṃ nṛpa<BR>
BhP_09.01.027/1 tathā tadanugāḥ sarve ātmaliṅgaviparyayam<BR>
BhP_09.01.027/2 dṛṣṭvā vimanaso 'bhūvan vīkṣamāṇāḥ parasparam<BR>
BhP_09.01.028/0 śrīrājovāca<BR>
BhP_09.01.028/1 kathamevaṃ guṇo deśaḥ kena vā bhagavan kṛtaḥ<BR>
BhP_09.01.028/2 praśnamenaṃ samācakṣva paraṃ kautūhalaṃ hi naḥ<BR>
BhP_09.01.029/0 śrīśuka uvāca<BR>
BhP_09.01.029/1 ekadā giriśaṃ draṣṭumṛṣayastatra suvratāḥ<BR>
BhP_09.01.029/2 diśo vitimirābhāsāḥ kurvantaḥ samupāgaman<BR>
BhP_09.01.030/1 tān vilokyāmbikā devī vivāsā vrīḍitā bhṛśam<BR>
BhP_09.01.030/2 bharturaṅkāt samutthāya nīvīmāśv atha paryadhāt<BR>
BhP_09.01.031/1 ṛṣayo 'pi tayorvīkṣya prasaṅgaṃ ramamāṇayoḥ<BR>
BhP_09.01.031/2 nivṛttāḥ prayayustasmān naranārāyaṇāśramam<BR>
BhP_09.01.032/1 tadidaṃ bhagavān āha priyāyāḥ priyakāmyayā<BR>
BhP_09.01.032/2 sthānaṃ yaḥ praviśedetat sa vai yoṣidbhavediti<BR>
BhP_09.01.033/1 tata ūrdhvaṃ vanaṃ tadvai puruṣā varjayanti hi<BR>
BhP_09.01.033/2 sā cānucarasaṃyuktā vicacāra vanādvanam<BR>
BhP_09.01.034/1 atha tāmāśramābhyāśe carantīṃ pramadottamām<BR>
BhP_09.01.034/2 strībhiḥ parivṛtāṃ vīkṣya cakame bhagavān budhaḥ<BR>
BhP_09.01.035/1 sāpi taṃ cakame subhrūḥ somarājasutaṃ patim<BR>
BhP_09.01.035/2 sa tasyāṃ janayāmāsa purūravasamātmajam<BR>
BhP_09.01.036/1 evaṃ strītvamanuprāptaḥ sudyumno mānavo nṛpaḥ<BR>
BhP_09.01.036/2 sasmāra sa kulācāryaṃ vasiṣṭhamiti śuśruma<BR>
BhP_09.01.037/1 sa tasya tāṃ daśāṃ dṛṣṭvā kṛpayā bhṛśapīḍitaḥ<BR>
BhP_09.01.037/2 sudyumnasyāśayan puṃstvamupādhāvata śaṅkaram<BR>
BhP_09.01.038/1 tuṣṭastasmai sa bhagavān ṛṣaye priyamāvahan<BR>
BhP_09.01.038/2 svāṃ ca vācamṛtāṃ kurvannidamāha viśāmpate<BR>
BhP_09.01.039/1 māsaṃ pumān sa bhavitā māsaṃ strī tava gotrajaḥ<BR>
BhP_09.01.039/2 itthaṃ vyavasthayā kāmaṃ sudyumno 'vatu medinīm<BR>
BhP_09.01.040/1 ācāryānugrahāt kāmaṃ labdhvā puṃstvaṃ vyavasthayā<BR>
BhP_09.01.040/2 pālayāmāsa jagatīṃ nābhyanandan sma taṃ prajāḥ<BR>
BhP_09.01.041/1 tasyotkalo gayo rājan vimalaśca trayaḥ sutāḥ<BR>
BhP_09.01.041/2 dakṣiṇāpatharājāno babhūvurdharmavatsalāḥ<BR>
BhP_09.01.042/1 tataḥ pariṇate kāle pratiṣṭhānapatiḥ prabhuḥ<BR>
BhP_09.01.042/2 purūravasa utsṛjya gāṃ putrāya gato vanam<BR>
BhP_09.02.001/0 śrīśuka uvāca<BR>
BhP_09.02.001/1 evaṃ gate 'tha sudyumne manurvaivasvataḥ sute<BR>
BhP_09.02.001/2 putrakāmastapastepe yamunāyāṃ śataṃ samāḥ<BR>
BhP_09.02.002/1 tato 'yajan manurdevamapatyārthaṃ hariṃ prabhum<BR>
BhP_09.02.002/2 ikṣvākupūrvajān putrān lebhe svasadṛśān daśa<BR>
BhP_09.02.003/1 pṛṣadhrastu manoḥ putro gopālo guruṇā kṛtaḥ<BR>
BhP_09.02.003/2 pālayāmāsa gā yatto rātryāṃ vīrāsanavrataḥ<BR>
BhP_09.02.004/1 ekadā prāviśadgoṣṭhaṃ śārdūlo niśi varṣati<BR>
BhP_09.02.004/2 śayānā gāva utthāya bhītāstā babhramurvraje<BR>
BhP_09.02.005/1 ekāṃ jagrāha balavān sā cukrośa bhayāturā<BR>
BhP_09.02.005/2 tasyāstu kranditaṃ śrutvā pṛṣadhro 'nusasāra ha<BR>
BhP_09.02.006/1 khaḍgamādāya tarasā pralīnoḍugaṇe niśi<BR>
BhP_09.02.006/2 ajānannacchinodbabhroḥ śiraḥ śārdūlaśaṅkayā<BR>
BhP_09.02.007/1 vyāghro 'pi vṛkṇaśravaṇo nistriṃśāgrāhatastataḥ<BR>
BhP_09.02.007/2 niścakrāma bhṛśaṃ bhīto raktaṃ pathi samutsṛjan<BR>
BhP_09.02.008/1 manyamāno hataṃ vyāghraṃ pṛṣadhraḥ paravīrahā<BR>
BhP_09.02.008/2 adrākṣīt svahatāṃ babhruṃ vyuṣṭāyāṃ niśi duḥkhitaḥ<BR>
BhP_09.02.009/1 taṃ śaśāpa kulācāryaḥ kṛtāgasamakāmataḥ<BR>
BhP_09.02.009/2 na kṣatrabandhuḥ śūdrastvaṃ karmaṇā bhavitāmunā<BR>
BhP_09.02.010/1 evaṃ śaptastu guruṇā pratyagṛhṇāt kṛtāñjaliḥ<BR>
BhP_09.02.010/2 adhārayadvrataṃ vīra ūrdhvaretā munipriyam<BR>
BhP_09.02.011/1 vāsudeve bhagavati sarvātmani pare 'male<BR>
BhP_09.02.011/2 ekāntitvaṃ gato bhaktyā sarvabhūtasuhṛt samaḥ<BR>
BhP_09.02.012/1 vimuktasaṅgaḥ śāntātmā saṃyatākṣo 'parigrahaḥ<BR>
BhP_09.02.012/2 yadṛcchayopapannena kalpayan vṛttimātmanaḥ<BR>
BhP_09.02.013/1 ātmanyātmānamādhāya jñānatṛptaḥ samāhitaḥ<BR>
BhP_09.02.013/2 vicacāra mahīmetāṃ jaḍāndhabadhirākṛtiḥ<BR>
BhP_09.02.014/1 evaṃ vṛtto vanaṃ gatvā dṛṣṭvā dāvāgnimutthitam<BR>
BhP_09.02.014/2 tenopayuktakaraṇo brahma prāpa paraṃ muniḥ<BR>
BhP_09.02.015/1 kaviḥ kanīyān viṣayeṣu niḥspṛho visṛjya rājyaṃ saha bandhubhirvanam<BR>
BhP_09.02.015/2 niveśya citte puruṣaṃ svarociṣaṃ viveśa kaiśoravayāḥ paraṃ gataḥ<BR>
BhP_09.02.016/1 karūṣān mānavādāsan kārūṣāḥ kṣatrajātayaḥ<BR>
BhP_09.02.016/2 uttarāpathagoptāro brahmaṇyā dharmavatsalāḥ<BR>
BhP_09.02.017/1 dhṛṣṭāddhārṣṭamabhūt kṣatraṃ brahmabhūyaṃ gataṃ kṣitau<BR>
BhP_09.02.017/2 nṛgasya vaṃśaḥ sumatirbhūtajyotistato vasuḥ<BR>
BhP_09.02.018/1 vasoḥ pratīkastatputra oghavān oghavatpitā<BR>
BhP_09.02.018/2 kanyā caughavatī nāma sudarśana uvāha tām<BR>
BhP_09.02.019/1 citraseno nariṣyantādṛkṣastasya suto 'bhavat<BR>
BhP_09.02.019/2 tasya mīḍhvāṃstataḥ pūrṇa indrasenastu tatsutaḥ<BR>
BhP_09.02.020/1 vītihotrastv indrasenāt tasya satyaśravā abhūt<BR>
BhP_09.02.020/2 uruśravāḥ sutastasya devadattastato 'bhavat<BR>
BhP_09.02.021/1 tato 'gniveśyo bhagavān agniḥ svayamabhūt sutaḥ<BR>
BhP_09.02.021/2 kānīna iti vikhyāto jātūkarṇyo mahān ṛṣiḥ<BR>
BhP_09.02.022/1 tato brahmakulaṃ jātamāgniveśyāyanaṃ nṛpa<BR>
BhP_09.02.022/2 nariṣyantānvayaḥ prokto diṣṭavaṃśamataḥ śṛṇu<BR>
BhP_09.02.023/1 nābhāgo diṣṭaputro 'nyaḥ karmaṇā vaiśyatāṃ gataḥ<BR>
BhP_09.02.023/2 bhalandanaḥ sutastasya vatsaprītirbhalandanāt<BR>
BhP_09.02.024/1 vatsaprīteḥ sutaḥ prāṃśustatsutaṃ pramatiṃ viduḥ<BR>
BhP_09.02.024/2 khanitraḥ pramatestasmāc cākṣuṣo 'tha viviṃśatiḥ<BR>
BhP_09.02.025/1 viviṃśateḥ suto rambhaḥ khanīnetro 'sya dhārmikaḥ<BR>
BhP_09.02.025/2 karandhamo mahārāja tasyāsīdātmajo nṛpa<BR>
BhP_09.02.026/1 tasyāvīkṣit suto yasya maruttaścakravartyabhūt<BR>
BhP_09.02.026/2 saṃvarto 'yājayadyaṃ vai mahāyogyaṅgiraḥsutaḥ<BR>
BhP_09.02.027/1 maruttasya yathā yajño na tathānyo 'sti kaścana<BR>
BhP_09.02.027/2 sarvaṃ hiraṇmayaṃ tv āsīdyat kiñcic cāsya śobhanam<BR>
BhP_09.02.028/1 amādyadindraḥ somena dakṣiṇābhirdvijātayaḥ<BR>
BhP_09.02.028/2 marutaḥ pariveṣṭāro viśvedevāḥ sabhāsadaḥ<BR>
BhP_09.02.029/1 maruttasya damaḥ putrastasyāsīdrājyavardhanaḥ<BR>
BhP_09.02.029/2 sudhṛtistatsuto jajñe saudhṛteyo naraḥ sutaḥ<BR>
BhP_09.02.030/1 tatsutaḥ kevalastasmāddhundhumān vegavāṃstataḥ<BR>
BhP_09.02.030/2 budhastasyābhavadyasya tṛṇabindurmahīpatiḥ<BR>
BhP_09.02.031/1 taṃ bheje 'lambuṣā devī bhajanīyaguṇālayam<BR>
BhP_09.02.031/2 varāpsarā yataḥ putrāḥ kanyā celavilābhavat<BR>
BhP_09.02.032/1 yasyāmutpādayāmāsa viśravā dhanadaṃ sutam<BR>
BhP_09.02.032/2 prādāya vidyāṃ paramāmṛṣiryogeśvaraḥ pituḥ<BR>
BhP_09.02.033/1 viśālaḥ śūnyabandhuśca dhūmraketuśca tatsutāḥ<BR>
BhP_09.02.033/2 viśālo vaṃśakṛdrājā vaiśālīṃ nirmame purīm<BR>
BhP_09.02.034/1 hemacandraḥ sutastasya dhūmrākṣastasya cātmajaḥ<BR>
BhP_09.02.034/2 tatputrāt saṃyamādāsīt kṛśāśvaḥ sahadevajaḥ<BR>
BhP_09.02.035/1 kṛśāśvāt somadatto 'bhūdyo 'śvamedhairiḍaspatim<BR>
BhP_09.02.035/2 iṣṭvā puruṣamāpāgryāṃ gatiṃ yogeśvarāśritām<BR>
BhP_09.02.036/1 saumadattistu sumatistatputro janamejayaḥ<BR>
BhP_09.02.036/2 ete vaiśālabhūpālāstṛṇabindoryaśodharāḥ<BR>
BhP_09.03.001/0 śrīśuka uvāca<BR>
BhP_09.03.001/1 śaryātirmānavo rājā brahmiṣṭhaḥ sambabhūva ha<BR>
BhP_09.03.001/2 yo vā aṅgirasāṃ satre dvitīyamaharūcivān<BR>
BhP_09.03.002/1 sukanyā nāma tasyāsīt kanyā kamalalocanā<BR>
BhP_09.03.002/2 tayā sārdhaṃ vanagato hyagamac cyavanāśramam<BR>
BhP_09.03.003/1 sā sakhībhiḥ parivṛtā vicinvantyaṅghripān vane<BR>
BhP_09.03.003/2 valmīkarandhre dadṛśe khadyote iva jyotiṣī<BR>
BhP_09.03.004/1 te daivacoditā bālā jyotiṣī kaṇṭakena vai<BR>
BhP_09.03.004/2 avidhyan mugdhabhāvena susrāvāsṛk tato bahiḥ<BR>
BhP_09.03.005/1 śakṛnmūtranirodho 'bhūt sainikānāṃ ca tatkṣaṇāt<BR>
BhP_09.03.005/2 rājarṣistamupālakṣya puruṣān vismito 'bravīt<BR>
BhP_09.03.006/1 apyabhadraṃ na yuṣmābhirbhārgavasya viceṣṭitam<BR>
BhP_09.03.006/2 vyaktaṃ kenāpi nastasya kṛtamāśramadūṣaṇam<BR>
BhP_09.03.007/1 sukanyā prāha pitaraṃ bhītā kiñcit kṛtaṃ mayā<BR>
BhP_09.03.007/2 dve jyotiṣī ajānantyā nirbhinne kaṇṭakena vai<BR>
BhP_09.03.008/1 duhitustadvacaḥ śrutvā śaryātirjātasādhvasaḥ<BR>
BhP_09.03.008/2 muniṃ prasādayāmāsa valmīkāntarhitaṃ śanaiḥ<BR>
BhP_09.03.009/1 tadabhiprāyamājñāya prādādduhitaraṃ muneḥ<BR>
BhP_09.03.009/2 kṛcchrān muktastamāmantrya puraṃ prāyāt samāhitaḥ<BR>
BhP_09.03.010/1 sukanyā cyavanaṃ prāpya patiṃ paramakopanam<BR>
BhP_09.03.010/2 prīṇayāmāsa cittajñā apramattānuvṛttibhiḥ<BR>
BhP_09.03.011/1 kasyacit tv atha kālasya nāsatyāv āśramāgatau<BR>
BhP_09.03.011/2 tau pūjayitvā provāca vayo me dattamīśvarau<BR>
BhP_09.03.012/1 grahaṃ grahīṣye somasya yajñe vāmapyasomapoḥ<BR>
BhP_09.03.012/2 kriyatāṃ me vayorūpaṃ pramadānāṃ yadīpsitam<BR>
BhP_09.03.013/1 bāḍhamityūcaturvipramabhinandya bhiṣaktamau<BR>
BhP_09.03.013/2 nimajjatāṃ bhavān asmin hrade siddhavinirmite<BR>
BhP_09.03.014/1 ityukto jarayā grasta deho dhamanisantataḥ<BR>
BhP_09.03.014/2 hradaṃ praveśito 'śvibhyāṃ valīpalitavigrahaḥ<BR>
BhP_09.03.015/1 puruṣāstraya uttasthurapīvyā vanitāpriyāḥ<BR>
BhP_09.03.015/2 padmasrajaḥ kuṇḍalinastulyarūpāḥ suvāsasaḥ<BR>
BhP_09.03.016/1 tān nirīkṣya varārohā sarūpān sūryavarcasaḥ<BR>
BhP_09.03.016/2 ajānatī patiṃ sādhvī aśvinau śaraṇaṃ yayau<BR>
BhP_09.03.017/1 darśayitvā patiṃ tasyai pātivratyena toṣitau<BR>
BhP_09.03.017/2 ṛṣimāmantrya yayaturvimānena triviṣṭapam<BR>
BhP_09.03.018/1 yakṣyamāṇo 'tha śaryātiścyavanasyāśramaṃ gataḥ<BR>
BhP_09.03.018/2 dadarśa duhituḥ pārśve puruṣaṃ sūryavarcasam<BR>
BhP_09.03.019/1 rājā duhitaraṃ prāha kṛtapādābhivandanām<BR>
BhP_09.03.019/2 āśiṣaścāprayuñjāno nātiprītimanā iva<BR>
BhP_09.03.020/1 cikīrṣitaṃ te kimidaṃ patistvayā pralambhito lokanamaskṛto muniḥ<BR>
BhP_09.03.020/2 yat tvaṃ jarāgrastamasatyasammataṃ vihāya jāraṃ bhajase 'mumadhvagam<BR>
BhP_09.03.021/1 kathaṃ matiste 'vagatānyathā satāṃ kulaprasūte kuladūṣaṇaṃ tv idam<BR>
BhP_09.03.021/2 bibharṣi jāraṃ yadapatrapā kulaṃ pituśca bhartuśca nayasyadhastamaḥ<BR>
BhP_09.03.022/1 evaṃ bruvāṇaṃ pitaraṃ smayamānā śucismitā<BR>
BhP_09.03.022/2 uvāca tāta jāmātā tavaiṣa bhṛgunandanaḥ<BR>
BhP_09.03.023/1 śaśaṃsa pitre tat sarvaṃ vayorūpābhilambhanam<BR>
BhP_09.03.023/2 vismitaḥ paramaprītastanayāṃ pariṣasvaje<BR>
BhP_09.03.024/1 somena yājayan vīraṃ grahaṃ somasya cāgrahīt<BR>
BhP_09.03.024/2 asomaporapyaśvinoścyavanaḥ svena tejasā<BR>
BhP_09.03.025/1 hantuṃ tamādade vajraṃ sadyo manyuramarṣitaḥ<BR>
BhP_09.03.025/2 savajraṃ stambhayāmāsa bhujamindrasya bhārgavaḥ<BR>
BhP_09.03.026/1 anvajānaṃstataḥ sarve grahaṃ somasya cāśvinoḥ<BR>
BhP_09.03.026/2 bhiṣajāv iti yat pūrvaṃ somāhutyā bahiṣkṛtau<BR>
BhP_09.03.027/1 uttānabarhirānarto bhūriṣeṇa iti trayaḥ<BR>
BhP_09.03.027/2 śaryāterabhavan putrā ānartādrevato 'bhavat<BR>
BhP_09.03.028/1 so 'ntaḥsamudre nagarīṃ vinirmāya kuśasthalīm<BR>
BhP_09.03.028/2 āsthito 'bhuṅkta viṣayān ānartādīn arindama<BR>
BhP_09.03.029/1 tasya putraśataṃ jajñe kakudmijyeṣṭhamuttamam<BR>
BhP_09.03.029/2 kakudmī revatīṃ kanyāṃ svāmādāya vibhuṃ gataḥ<BR>
BhP_09.03.030/1 putryā varaṃ paripraṣṭuṃ brahmalokamapāvṛtam<BR>
BhP_09.03.030/2 āvartamāne gāndharve sthito 'labdhakṣaṇaḥ kṣaṇam<BR>
BhP_09.03.031/1 tadanta ādyamānamya svābhiprāyaṃ nyavedayat<BR>
BhP_09.03.031/2 tac chrutvā bhagavān brahmā prahasya tamuvāca ha<BR>
BhP_09.03.032/1 aho rājan niruddhāste kālena hṛdi ye kṛtāḥ<BR>
BhP_09.03.032/2 tat putrapautranapt-ṇāṃ gotrāṇi ca na śṛṇmahe<BR>
BhP_09.03.033/1 kālo 'bhiyātastriṇava caturyugavikalpitaḥ<BR>
BhP_09.03.033/2 tadgaccha devadevāṃśo baladevo mahābalaḥ<BR>
BhP_09.03.034/1 kanyāratnamidaṃ rājan nararatnāya dehi bhoḥ<BR>
BhP_09.03.034/2 bhuvo bhārāvatārāya bhagavān bhūtabhāvanaḥ<BR>
BhP_09.03.035/1 avatīrṇo nijāṃśena puṇyaśravaṇakīrtanaḥ<BR>
BhP_09.03.035/2 ityādiṣṭo 'bhivandyājaṃ nṛpaḥ svapuramāgataḥ<BR>
BhP_09.03.035/3 tyaktaṃ puṇyajanatrāsādbhrātṛbhirdikṣv avasthitaiḥ<BR>
BhP_09.03.036/1 sutāṃ dattvānavadyāṅgīṃ balāya balaśāline<BR>
BhP_09.03.036/2 badaryākhyaṃ gato rājā taptuṃ nārāyaṇāśramam<BR>
BhP_09.04.001/0 śrīśuka uvāca<BR>
BhP_09.04.001/1 nābhāgo nabhagāpatyaṃ yaṃ tataṃ bhrātaraḥ kavim<BR>
BhP_09.04.001/2 yaviṣṭhaṃ vyabhajan dāyaṃ brahmacāriṇamāgatam<BR>
BhP_09.04.002/1 bhrātaro 'bhāṅkta kiṃ mahyaṃ bhajāma pitaraṃ tava<BR>
BhP_09.04.002/2 tvāṃ mamāryāstatābhāṅkṣurmā putraka tadādṛthāḥ<BR>
BhP_09.04.003/1 ime aṅgirasaḥ satramāsate 'dya sumedhasaḥ<BR>
BhP_09.04.003/2 ṣaṣṭhaṃ ṣaṣṭhamupetyāhaḥ kave muhyanti karmaṇi<BR>
BhP_09.04.004/1 tāṃstvaṃ śaṃsaya sūkte dve vaiśvadeve mahātmanaḥ<BR>
BhP_09.04.004/2 te svaryanto dhanaṃ satra pariśeṣitamātmanaḥ<BR>
BhP_09.04.005/1 dāsyanti te 'tha tān arccha tathā sa kṛtavān yathā<BR>
BhP_09.04.005/2 tasmai dattvā yayuḥ svargaṃ te satrapariśeṣaṇam<BR>
BhP_09.04.006/1 taṃ kaścit svīkariṣyantaṃ puruṣaḥ kṛṣṇadarśanaḥ<BR>
BhP_09.04.006/2 uvācottarato 'bhyetya mamedaṃ vāstukaṃ vasu<BR>
BhP_09.04.007/1 mamedamṛṣibhirdattamiti tarhi sma mānavaḥ<BR>
BhP_09.04.007/2 syān nau te pitari praśnaḥ pṛṣṭavān pitaraṃ yathā<BR>
BhP_09.04.008/1 yajñavāstugataṃ sarvamucchiṣṭamṛṣayaḥ kvacit<BR>
BhP_09.04.008/2 cakrurhi bhāgaṃ rudrāya sa devaḥ sarvamarhati<BR>
BhP_09.04.009/1 nābhāgastaṃ praṇamyāha taveśa kila vāstukam<BR>
BhP_09.04.009/2 ityāha me pitā brahmañ chirasā tvāṃ prasādaye<BR>
BhP_09.04.010/1 yat te pitāvadaddharmaṃ tvaṃ ca satyaṃ prabhāṣase<BR>
BhP_09.04.010/2 dadāmi te mantradṛśo jñānaṃ brahma sanātanam<BR>
BhP_09.04.011/1 gṛhāṇa draviṇaṃ dattaṃ matsatrapariśeṣitam<BR>
BhP_09.04.011/2 ityuktvāntarhito rudro bhagavān dharmavatsalaḥ<BR>
BhP_09.04.012/1 ya etat saṃsmaret prātaḥ sāyaṃ ca susamāhitaḥ<BR>
BhP_09.04.012/2 kavirbhavati mantrajño gatiṃ caiva tathātmanaḥ<BR>
BhP_09.04.013/1 nābhāgādambarīṣo 'bhūn mahābhāgavataḥ kṛtī<BR>
BhP_09.04.013/2 nāspṛśadbrahmaśāpo 'pi yaṃ na pratihataḥ kvacit<BR>
BhP_09.04.014/0 śrīrājovāca<BR>
BhP_09.04.014/1 bhagavan chrotumicchāmi rājarṣestasya dhīmataḥ<BR>
BhP_09.04.014/2 na prābhūdyatra nirmukto brahmadaṇḍo duratyayaḥ<BR>
BhP_09.04.015/0 śrīśuka uvāca<BR>
BhP_09.04.015/1 ambarīṣo mahābhāgaḥ saptadvīpavatīṃ mahīm<BR>
BhP_09.04.015/2 avyayāṃ ca śriyaṃ labdhvā vibhavaṃ cātulaṃ bhuvi<BR>
BhP_09.04.016/1 mene 'tidurlabhaṃ puṃsāṃ sarvaṃ tat svapnasaṃstutam<BR>
BhP_09.04.016/2 vidvān vibhavanirvāṇaṃ tamo viśati yat pumān<BR>
BhP_09.04.017/1 vāsudeve bhagavati tadbhakteṣu ca sādhuṣu<BR>
BhP_09.04.017/2 prāpto bhāvaṃ paraṃ viśvaṃ yenedaṃ loṣṭravat smṛtam<BR>
BhP_09.04.018/1 sa vai manaḥ kṛṣṇapadāravindayor vacāṃsi vaikuṇṭhaguṇānuvarṇane<BR>
BhP_09.04.018/2 karau harermandiramārjanādiṣu śrutiṃ cakārācyutasatkathodaye<BR>
BhP_09.04.019/1 mukundaliṅgālayadarśane dṛśau tadbhṛtyagātrasparśe 'ṅgasaṅgamam<BR>
BhP_09.04.019/2 ghrāṇaṃ ca tatpādasarojasaurabhe śrīmattulasyā rasanāṃ tadarpite<BR>
BhP_09.04.020/1 pādau hareḥ kṣetrapadānusarpaṇe śiro hṛṣīkeśapadābhivandane<BR>
BhP_09.04.020/2 kāmaṃ ca dāsye na tu kāmakāmyayā yathottamaślokajanāśrayā ratiḥ<BR>
BhP_09.04.021/1 evaṃ sadā karmakalāpamātmanaḥ pare 'dhiyajñe bhagavatyadhokṣaje<BR>
BhP_09.04.021/2 sarvātmabhāvaṃ vidadhan mahīmimāṃ tanniṣṭhaviprābhihitaḥ śaśāsa ha<BR>
BhP_09.04.022/1 īje 'śvamedhairadhiyajñamīśvaraṃ mahāvibhūtyopacitāṅgadakṣiṇaiḥ<BR>
BhP_09.04.022/2 tatairvasiṣṭhāsitagautamādibhir dhanvanyabhisrotamasau sarasvatīm<BR>
BhP_09.04.023/1 yasya kratuṣu gīrvāṇaiḥ sadasyā ṛtvijo janāḥ<BR>
BhP_09.04.023/2 tulyarūpāścānimiṣā vyadṛśyanta suvāsasaḥ<BR>
BhP_09.04.024/1 svargo na prārthito yasya manujairamarapriyaḥ<BR>
BhP_09.04.024/2 śṛṇvadbhirupagāyadbhiruttamaślokaceṣṭitam<BR>
BhP_09.04.025/1 saṃvardhayanti yat kāmāḥ svārājyaparibhāvitāḥ<BR>
BhP_09.04.025/2 durlabhā nāpi siddhānāṃ mukundaṃ hṛdi paśyataḥ<BR>
BhP_09.04.026/1 sa itthaṃ bhaktiyogena tapoyuktena pārthivaḥ<BR>
BhP_09.04.026/2 svadharmeṇa hariṃ prīṇan sarvān kāmān śanairjahau<BR>
BhP_09.04.027/1 gṛheṣu dāreṣu suteṣu bandhuṣu dvipottamasyandanavājivastuṣu<BR>
BhP_09.04.027/2 akṣayyaratnābharaṇāmbarādiṣv anantakośeṣv akarodasanmatim<BR>
BhP_09.04.028/1 tasmā adāddhariścakraṃ pratyanīkabhayāvaham<BR>
BhP_09.04.028/2 ekāntabhaktibhāvena prīto bhaktābhirakṣaṇam<BR>
BhP_09.04.029/1 ārirādhayiṣuḥ kṛṣṇaṃ mahiṣyā tulyaśīlayā<BR>
BhP_09.04.029/2 yuktaḥ sāṃvatsaraṃ vīro dadhāra dvādaśīvratam<BR>
BhP_09.04.030/1 vratānte kārtike māsi trirātraṃ samupoṣitaḥ<BR>
BhP_09.04.030/2 snātaḥ kadācit kālindyāṃ hariṃ madhuvane 'rcayat<BR>
BhP_09.04.031/1 mahābhiṣekavidhinā sarvopaskarasampadā<BR>
BhP_09.04.031/2 abhiṣicyāmbarākalpairgandhamālyārhaṇādibhiḥ<BR>
BhP_09.04.032/1 tadgatāntarabhāvena pūjayāmāsa keśavam<BR>
BhP_09.04.032/2 brāhmaṇāṃśca mahābhāgān siddhārthān api bhaktitaḥ<BR>
BhP_09.04.033/1 gavāṃ rukmaviṣāṇīnāṃ rūpyāṅghrīṇāṃ suvāsasām<BR>
BhP_09.04.033/2 payaḥśīlavayorūpa vatsopaskarasampadām<BR>
BhP_09.04.034/1 prāhiṇot sādhuviprebhyo gṛheṣu nyarbudāni ṣaṭ<BR>
BhP_09.04.034/2 bhojayitvā dvijān agre svādv annaṃ guṇavattamam<BR>
BhP_09.04.035/1 labdhakāmairanujñātaḥ pāraṇāyopacakrame<BR>
BhP_09.04.035/2 tasya tarhyatithiḥ sākṣāddurvāsā bhagavān abhūt<BR>
BhP_09.04.036/1 tamānarcātithiṃ bhūpaḥ pratyutthānāsanārhaṇaiḥ<BR>
BhP_09.04.036/2 yayāce 'bhyavahārāya pādamūlamupāgataḥ<BR>
BhP_09.04.037/1 pratinandya sa tāṃ yācñāṃ kartumāvaśyakaṃ gataḥ<BR>
BhP_09.04.037/2 nimamajja bṛhaddhyāyan kālindīsalile śubhe<BR>
BhP_09.04.038/1 muhūrtārdhāvaśiṣṭāyāṃ dvādaśyāṃ pāraṇaṃ prati<BR>
BhP_09.04.038/2 cintayāmāsa dharmajño dvijaistaddharmasaṅkaṭe<BR>
BhP_09.04.039/1 brāhmaṇātikrame doṣo dvādaśyāṃ yadapāraṇe<BR>
BhP_09.04.039/2 yat kṛtvā sādhu me bhūyādadharmo vā na māṃ spṛśet<BR>
BhP_09.04.040/1 ambhasā kevalenātha kariṣye vratapāraṇam<BR>
BhP_09.04.040/2 āhurabbhakṣaṇaṃ viprā hyaśitaṃ nāśitaṃ ca tat<BR>
BhP_09.04.041/1 ityapaḥ prāśya rājarṣiścintayan manasācyutam<BR>
BhP_09.04.041/2 pratyacaṣṭa kuruśreṣṭha dvijāgamanameva saḥ<BR>
BhP_09.04.042/1 durvāsā yamunākūlāt kṛtāvaśyaka āgataḥ<BR>
BhP_09.04.042/2 rājñābhinanditastasya bubudhe ceṣṭitaṃ dhiyā<BR>
BhP_09.04.043/1 manyunā pracaladgātro bhrukuṭīkuṭilānanaḥ<BR>
BhP_09.04.043/2 bubhukṣitaśca sutarāṃ kṛtāñjalimabhāṣata<BR>
BhP_09.04.044/1 aho asya nṛśaṃsasya śriyonmattasya paśyata<BR>
BhP_09.04.044/2 dharmavyatikramaṃ viṣṇorabhaktasyeśamāninaḥ<BR>
BhP_09.04.045/1 yo māmatithimāyātamātithyena nimantrya ca<BR>
BhP_09.04.045/2 adattvā bhuktavāṃstasya sadyaste darśaye phalam<BR>
BhP_09.04.046/1 evaṃ bruvāṇa utkṛtya jaṭāṃ roṣapradīpitaḥ<BR>
BhP_09.04.046/2 tayā sa nirmame tasmai kṛtyāṃ kālānalopamām<BR>
BhP_09.04.047/1 tāmāpatantīṃ jvalatīmasihastāṃ padā bhuvam<BR>
BhP_09.04.047/2 vepayantīṃ samudvīkṣya na cacāla padān nṛpaḥ<BR>
BhP_09.04.048/1 prāg diṣṭaṃ bhṛtyarakṣāyāṃ puruṣeṇa mahātmanā<BR>
BhP_09.04.048/2 dadāha kṛtyāṃ tāṃ cakraṃ kruddhāhimiva pāvakaḥ<BR>
BhP_09.04.049/1 tadabhidravadudvīkṣya svaprayāsaṃ ca niṣphalam<BR>
BhP_09.04.049/2 durvāsā dudruve bhīto dikṣu prāṇaparīpsayā<BR>
BhP_09.04.050/1 tamanvadhāvadbhagavadrathāṅgaṃ dāvāgniruddhūtaśikho yathāhim<BR>
BhP_09.04.050/2 tathānuṣaktaṃ munirīkṣamāṇo guhāṃ vivikṣuḥ prasasāra meroḥ<BR>
BhP_09.04.051/1 diśo nabhaḥ kṣmāṃ vivarān samudrān lokān sapālāṃstridivaṃ gataḥ saḥ<BR>
BhP_09.04.051/2 yato yato dhāvati tatra tatra sudarśanaṃ duṣprasahaṃ dadarśa<BR>
BhP_09.04.052/1 alabdhanāthaḥ sa sadā kutaścit santrastacitto 'raṇameṣamāṇaḥ<BR>
BhP_09.04.052/2 devaṃ viriñcaṃ samagādvidhātas trāhyātmayone 'jitatejaso mām<BR>
BhP_09.04.053/0 śrībrahmovāca<BR>
BhP_09.04.053/1 sthānaṃ madīyaṃ sahaviśvametat krīḍāvasāne dviparārdhasaṃjñe<BR>
BhP_09.04.053/2 bhrūbhaṅgamātreṇa hi sandidhakṣoḥ kālātmano yasya tirobhaviṣyati<BR>
BhP_09.04.054/1 ahaṃ bhavo dakṣabhṛgupradhānāḥ prajeśabhūteśasureśamukhyāḥ<BR>
BhP_09.04.054/2 sarve vayaṃ yanniyamaṃ prapannā mūrdhnyārpitaṃ lokahitaṃ vahāmaḥ<BR>
BhP_09.04.055/1 pratyākhyāto viriñcena viṣṇucakropatāpitaḥ<BR>
BhP_09.04.055/2 durvāsāḥ śaraṇaṃ yātaḥ śarvaṃ kailāsavāsinam<BR>
BhP_09.04.056/0 śrīśaṅkara uvāca<BR>
BhP_09.04.056/1 vayaṃ na tāta prabhavāma bhūmni yasmin pare 'nye 'pyajajīvakośāḥ<BR>
BhP_09.04.056/2 bhavanti kāle na bhavanti hīdṛśāḥ sahasraśo yatra vayaṃ bhramāmaḥ<BR>
BhP_09.04.057/1 ahaṃ sanatkumāraśca nārado bhagavān ajaḥ<BR>
BhP_09.04.057/2 kapilo 'pāntaratamo devalo dharma āsuriḥ<BR>
BhP_09.04.058/1 marīcipramukhāścānye siddheśāḥ pāradarśanāḥ<BR>
BhP_09.04.058/2 vidāma na vayaṃ sarve yanmāyāṃ māyayāvṛtāḥ<BR>
BhP_09.04.059/1 tasya viśveśvarasyedaṃ śastraṃ durviṣahaṃ hi naḥ<BR>
BhP_09.04.059/2 tamevaṃ śaraṇaṃ yāhi hariste śaṃ vidhāsyati<BR>
BhP_09.04.060/1 tato nirāśo durvāsāḥ padaṃ bhagavato yayau<BR>
BhP_09.04.060/2 vaikuṇṭhākhyaṃ yadadhyāste śrīnivāsaḥ śriyā saha<BR>
BhP_09.04.061/1 sandahyamāno 'jitaśastravahninā tatpādamūle patitaḥ savepathuḥ<BR>
BhP_09.04.061/2 āhācyutānanta sadīpsita prabho kṛtāgasaṃ māvahi viśvabhāvana<BR>
BhP_09.04.062/1 ajānatā te paramānubhāvaṃ kṛtaṃ mayāghaṃ bhavataḥ priyāṇām<BR>
BhP_09.04.062/2 vidhehi tasyāpacitiṃ vidhātar mucyeta yannāmnyudite nārako 'pi<BR>
BhP_09.04.063/0 śrībhagavān uvāca<BR>
BhP_09.04.063/1 ahaṃ bhaktaparādhīno hyasvatantra iva dvija<BR>
BhP_09.04.063/2 sādhubhirgrastahṛdayo bhaktairbhaktajanapriyaḥ<BR>
BhP_09.04.064/1 nāhamātmānamāśāse madbhaktaiḥ sādhubhirvinā<BR>
BhP_09.04.064/2 śriyaṃ cātyantikīṃ brahman yeṣāṃ gatirahaṃ parā<BR>
BhP_09.04.065/1 ye dārāgāraputrāpta prāṇān vittamimaṃ param<BR>
BhP_09.04.065/2 hitvā māṃ śaraṇaṃ yātāḥ kathaṃ tāṃstyaktumutsahe<BR>
BhP_09.04.066/1 mayi nirbaddhahṛdayāḥ sādhavaḥ samadarśanāḥ<BR>
BhP_09.04.066/2 vaśe kurvanti māṃ bhaktyā satstriyaḥ satpatiṃ yathā<BR>
BhP_09.04.067/1 matsevayā pratītaṃ te sālokyādicatuṣṭayam<BR>
BhP_09.04.067/2 necchanti sevayā pūrṇāḥ kuto 'nyat kālaviplutam<BR>
BhP_09.04.068/1 sādhavo hṛdayaṃ mahyaṃ sādhūnāṃ hṛdayaṃ tv aham<BR>
BhP_09.04.068/2 madanyat te na jānanti nāhaṃ tebhyo manāg api<BR>
BhP_09.04.069/1 upāyaṃ kathayiṣyāmi tava vipra śṛṇuṣva tat<BR>
BhP_09.04.069/2 ayaṃ hyātmābhicāraste yatastaṃ yāhi mā ciram<BR>
BhP_09.04.069/3 sādhuṣu prahitaṃ tejaḥ prahartuḥ kurute 'śivam<BR>
BhP_09.04.070/1 tapo vidyā ca viprāṇāṃ niḥśreyasakare ubhe<BR>
BhP_09.04.070/2 te eva durvinītasya kalpete karturanyathā<BR>
BhP_09.04.071/1 brahmaṃstadgaccha bhadraṃ te nābhāgatanayaṃ nṛpam<BR>
BhP_09.04.071/2 kṣamāpaya mahābhāgaṃ tataḥ śāntirbhaviṣyati<BR>
BhP_09.05.001/0 śrīśuka uvāca<BR>
BhP_09.05.001/1 evaṃ bhagavatādiṣṭo durvāsāścakratāpitaḥ<BR>
BhP_09.05.001/2 ambarīṣamupāvṛtya tatpādau duḥkhito 'grahīt<BR>
BhP_09.05.002/1 tasya sodyamamāvīkṣya pādasparśavilajjitaḥ<BR>
BhP_09.05.002/2 astāvīt taddharerastraṃ kṛpayā pīḍito bhṛśam<BR>
BhP_09.05.003/0 ambarīṣa uvāca<BR>
BhP_09.05.003/1 tvamagnirbhagavān sūryastvaṃ somo jyotiṣāṃ patiḥ<BR>
BhP_09.05.003/2 tvamāpastvaṃ kṣitirvyoma vāyurmātrendriyāṇi ca<BR>
BhP_09.05.004/1 sudarśana namastubhyaṃ sahasrārācyutapriya<BR>
BhP_09.05.004/2 sarvāstraghātin viprāya svasti bhūyā iḍaspate<BR>
BhP_09.05.005/1 tvaṃ dharmastvamṛtaṃ satyaṃ tvaṃ yajño 'khilayajñabhuk<BR>
BhP_09.05.005/2 tvaṃ lokapālaḥ sarvātmā tvaṃ tejaḥ pauruṣaṃ param<BR>
BhP_09.05.006/1 namaḥ sunābhākhiladharmasetave hyadharmaśīlāsuradhūmaketave<BR>
BhP_09.05.006/2 trailokyagopāya viśuddhavarcase manojavāyādbhutakarmaṇe gṛṇe<BR>
BhP_09.05.007/1 tvattejasā dharmamayena saṃhṛtaṃ tamaḥ prakāśaśca dṛśo mahātmanām<BR>
BhP_09.05.007/2 duratyayaste mahimā girāṃ pate tvadrūpametat sadasat parāvaram<BR>
BhP_09.05.008/1 yadā visṛṣṭastvamanañjanena vai balaṃ praviṣṭo 'jita daityadānavam<BR>
BhP_09.05.008/2 bāhūdarorvaṅghriśirodharāṇi vṛścannajasraṃ pradhane virājase<BR>
BhP_09.05.009/1 sa tvaṃ jagattrāṇa khalaprahāṇaye nirūpitaḥ sarvasaho gadābhṛtā<BR>
BhP_09.05.009/2 viprasya cāsmatkuladaivahetave vidhehi bhadraṃ tadanugraho hi naḥ<BR>
BhP_09.05.010/1 yadyasti dattamiṣṭaṃ vā svadharmo vā svanuṣṭhitaḥ<BR>
BhP_09.05.010/2 kulaṃ no vipradaivaṃ ceddvijo bhavatu vijvaraḥ<BR>
BhP_09.05.011/1 yadi no bhagavān prīta ekaḥ sarvaguṇāśrayaḥ<BR>
BhP_09.05.011/2 sarvabhūtātmabhāvena dvijo bhavatu vijvaraḥ<BR>
BhP_09.05.012/0 śrīśuka uvāca<BR>
BhP_09.05.012/1 iti saṃstuvato rājño viṣṇucakraṃ sudarśanam<BR>
BhP_09.05.012/2 aśāmyat sarvato vipraṃ pradahadrājayācñayā<BR>
BhP_09.05.013/1 sa mukto 'strāgnitāpena durvāsāḥ svastimāṃstataḥ<BR>
BhP_09.05.013/2 praśaśaṃsa tamurvīśaṃ yuñjānaḥ paramāśiṣaḥ<BR>
BhP_09.05.014/0 durvāsā uvāca<BR>
BhP_09.05.014/1 aho anantadāsānāṃ mahattvaṃ dṛṣṭamadya me<BR>
BhP_09.05.014/2 kṛtāgaso 'pi yadrājan maṅgalāni samīhase<BR>
BhP_09.05.015/1 duṣkaraḥ ko nu sādhūnāṃ dustyajo vā mahātmanām<BR>
BhP_09.05.015/2 yaiḥ saṅgṛhīto bhagavān sātvatāmṛṣabho hariḥ<BR>
BhP_09.05.016/1 yannāmaśrutimātreṇa pumān bhavati nirmalaḥ<BR>
BhP_09.05.016/2 tasya tīrthapadaḥ kiṃ vā dāsānāmavaśiṣyate<BR>
BhP_09.05.017/1 rājannanugṛhīto 'haṃ tvayātikaruṇātmanā<BR>
BhP_09.05.017/2 madaghaṃ pṛṣṭhataḥ kṛtvā prāṇā yan me 'bhirakṣitāḥ<BR>
BhP_09.05.018/1 rājā tamakṛtāhāraḥ pratyāgamanakāṅkṣayā<BR>
BhP_09.05.018/2 caraṇāv upasaṅgṛhya prasādya samabhojayat<BR>
BhP_09.05.019/1 so 'śitvādṛtamānītamātithyaṃ sārvakāmikam<BR>
BhP_09.05.019/2 tṛptātmā nṛpatiṃ prāha bhujyatāmiti sādaram<BR>
BhP_09.05.020/1 prīto 'smyanugṛhīto 'smi tava bhāgavatasya vai<BR>
BhP_09.05.020/2 darśanasparśanālāpairātithyenātmamedhasā<BR>
BhP_09.05.021/1 karmāvadātametat te gāyanti svaḥstriyo muhuḥ<BR>
BhP_09.05.021/2 kīrtiṃ paramapuṇyāṃ ca kīrtayiṣyati bhūriyam<BR>
BhP_09.05.022/0 śrīśuka uvāca<BR>
BhP_09.05.022/1 evaṃ saṅkīrtya rājānaṃ durvāsāḥ paritoṣitaḥ<BR>
BhP_09.05.022/2 yayau vihāyasāmantrya brahmalokamahaitukam<BR>
BhP_09.05.023/1 saṃvatsaro 'tyagāt tāvadyāvatā nāgato gataḥ<BR>
BhP_09.05.023/2 munistaddarśanākāṅkṣo rājābbhakṣo babhūva ha<BR>
BhP_09.05.024/1 gate 'tha durvāsasi so 'mbarīṣo dvijopayogātipavitramāharat<BR>
BhP_09.05.024/2 ṛṣervimokṣaṃ vyasanaṃ ca vīkṣya mene svavīryaṃ ca parānubhāvam<BR>
BhP_09.05.025/1 evaṃ vidhānekaguṇaḥ sa rājā parātmani brahmaṇi vāsudeve<BR>
BhP_09.05.025/2 kriyākalāpaiḥ samuvāha bhaktiṃ yayāviriñcyān nirayāṃścakāra<BR>
BhP_09.05.026/0 śrīśuka uvāca<BR>
BhP_09.05.026/1 athāmbarīṣastanayeṣu rājyaṃ samānaśīleṣu visṛjya dhīraḥ<BR>
BhP_09.05.026/2 vanaṃ viveśātmani vāsudeve mano dadhaddhvastaguṇapravāhaḥ<BR>
BhP_09.05.027/1 ityetat puṇyamākhyānamambarīṣasya bhūpate<BR>
BhP_09.05.027/2 saṅkīrtayannanudhyāyan bhakto bhagavato bhavet<BR>
BhP_09.05.028/1 ambarīṣasya caritaṃ ye śṛṇvanti mahātmanaḥ<BR>
BhP_09.05.028/2 muktiṃ prayānti te sarve bhaktyā viṣṇoḥ prasādataḥ<BR>
BhP_09.06.001/0 śrīśuka uvāca<BR>
BhP_09.06.001/1 virūpaḥ ketumān chambhurambarīṣasutāstrayaḥ<BR>
BhP_09.06.001/2 virūpāt pṛṣadaśvo 'bhūt tatputrastu rathītaraḥ<BR>
BhP_09.06.002/1 rathītarasyāprajasya bhāryāyāṃ tantave 'rthitaḥ<BR>
BhP_09.06.002/2 aṅgirā janayāmāsa brahmavarcasvinaḥ sutān<BR>
BhP_09.06.003/1 ete kṣetraprasūtā vai punastv āṅgirasāḥ smṛtāḥ<BR>
BhP_09.06.003/2 rathītarāṇāṃ pravarāḥ kṣetropetā dvijātayaḥ<BR>
BhP_09.06.004/1 kṣuvatastu manorjajñe ikṣvākurghrāṇataḥ sutaḥ<BR>
BhP_09.06.004/2 tasya putraśatajyeṣṭhā vikukṣinimidaṇḍakāḥ<BR>
BhP_09.06.005/1 teṣāṃ purastādabhavannāryāvarte nṛpā nṛpa<BR>
BhP_09.06.005/2 pañcaviṃśatiḥ paścāc ca trayo madhye 'pare 'nyataḥ<BR>
BhP_09.06.006/1 sa ekadāṣṭakāśrāddhe ikṣvākuḥ sutamādiśat<BR>
BhP_09.06.006/2 māṃsamānīyatāṃ medhyaṃ vikukṣe gaccha mā ciram<BR>
BhP_09.06.007/1 tatheti sa vanaṃ gatvā mṛgān hatvā kriyārhaṇān<BR>
BhP_09.06.007/2 śrānto bubhukṣito vīraḥ śaśaṃ cādadapasmṛtiḥ<BR>
BhP_09.06.008/1 śeṣaṃ nivedayāmāsa pitre tena ca tadguruḥ<BR>
BhP_09.06.008/2 coditaḥ prokṣaṇāyāha duṣṭametadakarmakam<BR>
BhP_09.06.009/1 jñātvā putrasya tat karma guruṇābhihitaṃ nṛpaḥ<BR>
BhP_09.06.009/2 deśān niḥsārayāmāsa sutaṃ tyaktavidhiṃ ruṣā<BR>
BhP_09.06.010/1 sa tu vipreṇa saṃvādaṃ jñāpakena samācaran<BR>
BhP_09.06.010/2 tyaktvā kalevaraṃ yogī sa tenāvāpa yat param<BR>
BhP_09.06.011/1 pitaryuparate 'bhyetya vikukṣiḥ pṛthivīmimām<BR>
BhP_09.06.011/2 śāsadīje hariṃ yajñaiḥ śaśāda iti viśrutaḥ<BR>
BhP_09.06.012/1 purañjayastasya suta indravāha itīritaḥ<BR>
BhP_09.06.012/2 kakutstha iti cāpyuktaḥ śṛṇu nāmāni karmabhiḥ<BR>
BhP_09.06.013/1 kṛtānta āsīt samaro devānāṃ saha dānavaiḥ<BR>
BhP_09.06.013/2 pārṣṇigrāho vṛto vīro devairdaityaparājitaiḥ<BR>
BhP_09.06.014/1 vacanāddevadevasya viṣṇorviśvātmanaḥ prabhoḥ<BR>
BhP_09.06.014/2 vāhanatve vṛtastasya babhūvendro mahāvṛṣaḥ<BR>
BhP_09.06.015/1 sa sannaddho dhanurdivyamādāya viśikhān chitān<BR>
BhP_09.06.015/2 stūyamānastamāruhya yuyutsuḥ kakudi sthitaḥ<BR>
BhP_09.06.016/1 tejasāpyāyito viṣṇoḥ puruṣasya mahātmanaḥ<BR>
BhP_09.06.016/2 pratīcyāṃ diśi daityānāṃ nyaruṇat tridaśaiḥ puram<BR>
BhP_09.06.017/1 taistasya cābhūt pradhanaṃ tumulaṃ lomaharṣaṇam<BR>
BhP_09.06.017/2 yamāya bhallairanayaddaityān abhiyayurmṛdhe<BR>
BhP_09.06.018/1 tasyeṣupātābhimukhaṃ yugāntāgnimivolbaṇam<BR>
BhP_09.06.018/2 visṛjya dudruvurdaityā hanyamānāḥ svamālayam<BR>
BhP_09.06.019/1 jitvā paraṃ dhanaṃ sarvaṃ sastrīkaṃ vajrapāṇaye<BR>
BhP_09.06.019/2 pratyayacchat sa rājarṣiriti nāmabhirāhṛtaḥ<BR>
BhP_09.06.020/1 purañjayasya putro 'bhūdanenāstatsutaḥ pṛthuḥ<BR>
BhP_09.06.020/2 viśvagandhistataścandro yuvanāśvastu tatsutaḥ<BR>
BhP_09.06.021/1 śrāvastastatsuto yena śrāvastī nirmame purī<BR>
BhP_09.06.021/2 bṛhadaśvastu śrāvastistataḥ kuvalayāśvakaḥ<BR>
BhP_09.06.022/1 yaḥ priyārthamutaṅkasya dhundhunāmāsuraṃ balī<BR>
BhP_09.06.022/2 sutānāmekaviṃśatyā sahasrairahanadvṛtaḥ<BR>
BhP_09.06.023/1 dhundhumāra iti khyātastatsutāste ca jajvaluḥ<BR>
BhP_09.06.023/2 dhundhormukhāgninā sarve traya evāvaśeṣitāḥ<BR>
BhP_09.06.024/1 dṛḍhāśvaḥ kapilāśvaśca bhadrāśva iti bhārata<BR>
BhP_09.06.024/2 dṛḍhāśvaputro haryaśvo nikumbhastatsutaḥ smṛtaḥ<BR>
BhP_09.06.025/1 bahulāśvo nikumbhasya kṛśāśvo 'thāsya senajit<BR>
BhP_09.06.025/2 yuvanāśvo 'bhavat tasya so 'napatyo vanaṃ gataḥ<BR>
BhP_09.06.026/1 bhāryāśatena nirviṇṇa ṛṣayo 'sya kṛpālavaḥ<BR>
BhP_09.06.026/2 iṣṭiṃ sma vartayāṃ cakruraindrīṃ te susamāhitāḥ<BR>
BhP_09.06.027/1 rājā tadyajñasadanaṃ praviṣṭo niśi tarṣitaḥ<BR>
BhP_09.06.027/2 dṛṣṭvā śayānān viprāṃstān papau mantrajalaṃ svayam<BR>
BhP_09.06.028/1 utthitāste niśamyātha vyudakaṃ kalaśaṃ prabho<BR>
BhP_09.06.028/2 papracchuḥ kasya karmedaṃ pītaṃ puṃsavanaṃ jalam<BR>
BhP_09.06.029/1 rājñā pītaṃ viditvā vai īśvaraprahitena te<BR>
BhP_09.06.029/2 īśvarāya namaścakruraho daivabalaṃ balam<BR>
BhP_09.06.030/1 tataḥ kāla upāvṛtte kukṣiṃ nirbhidya dakṣiṇam<BR>
BhP_09.06.030/2 yuvanāśvasya tanayaścakravartī jajāna ha<BR>
BhP_09.06.031/1 kaṃ dhāsyati kumāro 'yaṃ stanye rorūyate bhṛśam<BR>
BhP_09.06.031/2 māṃ dhātā vatsa mā rodīritīndro deśinīmadāt<BR>
BhP_09.06.032/1 na mamāra pitā tasya vipradevaprasādataḥ<BR>
BhP_09.06.032/2 yuvanāśvo 'tha tatraiva tapasā siddhimanvagāt<BR>
BhP_09.06.033/1 trasaddasyuritīndro 'ṅga vidadhe nāma yasya vai<BR>
BhP_09.06.033/2 yasmāt trasanti hyudvignā dasyavo rāvaṇādayaḥ<BR>
BhP_09.06.034/1 yauvanāśvo 'tha māndhātā cakravartyavanīṃ prabhuḥ<BR>
BhP_09.06.034/2 saptadvīpavatīmekaḥ śaśāsācyutatejasā<BR>
BhP_09.06.035/1 īje ca yajñaṃ kratubhirātmavidbhūridakṣiṇaiḥ<BR>
BhP_09.06.035/2 sarvadevamayaṃ devaṃ sarvātmakamatīndriyam<BR>
BhP_09.06.036/1 dravyaṃ mantro vidhiryajño yajamānastathartvijaḥ<BR>
BhP_09.06.036/2 dharmo deśaśca kālaśca sarvametadyadātmakam<BR>
BhP_09.06.037/1 yāvat sūrya udeti sma yāvac ca pratitiṣṭhati<BR>
BhP_09.06.037/2 tat sarvaṃ yauvanāśvasya māndhātuḥ kṣetramucyate<BR>
BhP_09.06.038/1 śaśabindorduhitari bindumatyāmadhān nṛpaḥ<BR>
BhP_09.06.038/2 purukutsamambarīṣaṃ mucukundaṃ ca yoginam<BR>
BhP_09.06.038/3 teṣāṃ svasāraḥ pañcāśat saubhariṃ vavrire patim<BR>
BhP_09.06.039/1 yamunāntarjale magnastapyamānaḥ paraṃ tapaḥ<BR>
BhP_09.06.039/2 nirvṛtiṃ mīnarājasya dṛṣṭvā maithunadharmiṇaḥ<BR>
BhP_09.06.040/1 jātaspṛho nṛpaṃ vipraḥ kanyāmekāmayācata<BR>
BhP_09.06.040/2 so 'pyāha gṛhyatāṃ brahman kāmaṃ kanyā svayaṃvare<BR>
BhP_09.06.041/1 sa vicintyāpriyaṃ strīṇāṃ jaraṭho 'hamasanmataḥ<BR>
BhP_09.06.041/2 valīpalita ejatka ityahaṃ pratyudāhṛtaḥ<BR>
BhP_09.06.042/1 sādhayiṣye tathātmānaṃ surastrīṇāmabhīpsitam<BR>
BhP_09.06.042/2 kiṃ punarmanujendrāṇāmiti vyavasitaḥ prabhuḥ<BR>
BhP_09.06.043/1 muniḥ praveśitaḥ kṣatrā kanyāntaḥpuramṛddhimat<BR>
BhP_09.06.043/2 vṛtaḥ sa rājakanyābhirekaṃ pañcāśatā varaḥ<BR>
BhP_09.06.044/1 tāsāṃ kalirabhūdbhūyāṃstadarthe 'pohya sauhṛdam<BR>
BhP_09.06.044/2 mamānurūpo nāyaṃ va iti tadgatacetasām<BR>
BhP_09.06.045/1 sa bahvṛcastābhirapāraṇīya tapaḥśriyānarghyaparicchadeṣu<BR>
BhP_09.06.045/2 gṛheṣu nānopavanāmalāmbhaḥ saraḥsu saugandhikakānaneṣu<BR>
BhP_09.06.046/1 mahārhaśayyāsanavastrabhūṣaṇa snānānulepābhyavahāramālyakaiḥ<BR>
BhP_09.06.046/2 svalaṅkṛtastrīpuruṣeṣu nityadā reme 'nugāyaddvijabhṛṅgavandiṣu<BR>
BhP_09.06.047/1 yadgārhasthyaṃ tu saṃvīkṣya saptadvīpavatīpatiḥ<BR>
BhP_09.06.047/2 vismitaḥ stambhamajahāt sārvabhaumaśriyānvitam<BR>
BhP_09.06.048/1 evaṃ gṛheṣv abhirato viṣayān vividhaiḥ sukhaiḥ<BR>
BhP_09.06.048/2 sevamāno na cātuṣyadājyastokairivānalaḥ<BR>
BhP_09.06.049/1 sa kadācidupāsīna ātmāpahnavamātmanaḥ<BR>
BhP_09.06.049/2 dadarśa bahvṛcācāryo mīnasaṅgasamutthitam<BR>
BhP_09.06.050/1 aho imaṃ paśyata me vināśaṃ tapasvinaḥ saccaritavratasya<BR>
BhP_09.06.050/2 antarjale vāricaraprasaṅgāt pracyāvitaṃ brahma ciraṃ dhṛtaṃ yat<BR>
BhP_09.06.051/1 saṅgaṃ tyajeta mithunavratīnāṃ mumukṣuḥ<BR>
BhP_09.06.051/2 sarvātmanā na visṛjedbahirindriyāṇi<BR>
BhP_09.06.051/3 ekaścaran rahasi cittamananta īśe<BR>
BhP_09.06.051/4 yuñjīta tadvratiṣu sādhuṣu cet prasaṅgaḥ<BR>
BhP_09.06.052/1 ekastapasvyahamathāmbhasi matsyasaṅgāt<BR>
BhP_09.06.052/2 pañcāśadāsamuta pañcasahasrasargaḥ<BR>
BhP_09.06.052/3 nāntaṃ vrajāmyubhayakṛtyamanorathānāṃ<BR>
BhP_09.06.052/4 māyāguṇairhṛtamatirviṣaye 'rthabhāvaḥ<BR>
BhP_09.06.053/1 evaṃ vasan gṛhe kālaṃ virakto nyāsamāsthitaḥ<BR>
BhP_09.06.053/2 vanaṃ jagāmānuyayustatpatnyaḥ patidevatāḥ<BR>
BhP_09.06.054/1 tatra taptvā tapastīkṣṇamātmadarśanamātmavān<BR>
BhP_09.06.054/2 sahaivāgnibhirātmānaṃ yuyoja paramātmani<BR>
BhP_09.06.055/1 tāḥ svapatyurmahārāja nirīkṣyādhyātmikīṃ gatim<BR>
BhP_09.06.055/2 anvīyustatprabhāveṇa agniṃ śāntamivārciṣaḥ<BR>
BhP_09.07.001/0 śrīśuka uvāca<BR>
BhP_09.07.001/1 māndhātuḥ putrapravaro yo 'mbarīṣaḥ prakīrtitaḥ<BR>
BhP_09.07.001/2 pitāmahena pravṛto yauvanāśvastu tatsutaḥ<BR>
BhP_09.07.001/3 hārītastasya putro 'bhūn māndhātṛpravarā ime<BR>
BhP_09.07.002/1 narmadā bhrātṛbhirdattā purukutsāya yoragaiḥ<BR>
BhP_09.07.002/2 tayā rasātalaṃ nīto bhujagendraprayuktayā<BR>
BhP_09.07.003/1 gandharvān avadhīt tatra vadhyān vai viṣṇuśaktidhṛk<BR>
BhP_09.07.003/2 nāgāl labdhavaraḥ sarpādabhayaṃ smaratāmidam<BR>
BhP_09.07.004/1 trasaddasyuḥ paurukutso yo 'naraṇyasya dehakṛt<BR>
BhP_09.07.004/2 haryaśvastatsutastasmāt prāruṇo 'tha tribandhanaḥ<BR>
BhP_09.07.005/1 tasya satyavrataḥ putrastriśaṅkuriti viśrutaḥ<BR>
BhP_09.07.005/2 prāptaścāṇḍālatāṃ śāpādguroḥ kauśikatejasā<BR>
BhP_09.07.006/1 saśarīro gataḥ svargamadyāpi divi dṛśyate<BR>
BhP_09.07.006/2 pātito 'vākśirā devaistenaiva stambhito balāt<BR>
BhP_09.07.007/1 traiśaṅkavo hariścandro viśvāmitravasiṣṭhayoḥ<BR>
BhP_09.07.007/2 yannimittamabhūdyuddhaṃ pakṣiṇorbahuvārṣikam<BR>
BhP_09.07.008/1 so 'napatyo viṣaṇṇātmā nāradasyopadeśataḥ<BR>
BhP_09.07.008/2 varuṇaṃ śaraṇaṃ yātaḥ putro me jāyatāṃ prabho<BR>
BhP_09.07.009/1 yadi vīro mahārāja tenaiva tvāṃ yaje iti<BR>
BhP_09.07.009/2 tatheti varuṇenāsya putro jātastu rohitaḥ<BR>
BhP_09.07.010/1 jātaḥ suto hyanenāṅga māṃ yajasveti so 'bravīt<BR>
BhP_09.07.010/2 yadā paśurnirdaśaḥ syādatha medhyo bhavediti<BR>
BhP_09.07.011/1 nirdaśe ca sa āgatya yajasvetyāha so 'bravīt<BR>
BhP_09.07.011/2 dantāḥ paśoryaj jāyerannatha medhyo bhavediti<BR>
BhP_09.07.012/1 dantā jātā yajasveti sa pratyāhātha so 'bravīt<BR>
BhP_09.07.012/2 yadā patantyasya dantā atha medhyo bhavediti<BR>
BhP_09.07.013/1 paśornipatitā dantā yajasvetyāha so 'bravīt<BR>
BhP_09.07.013/2 yadā paśoḥ punardantā jāyante 'tha paśuḥ śuciḥ<BR>
BhP_09.07.014/1 punarjātā yajasveti sa pratyāhātha so 'bravīt<BR>
BhP_09.07.014/2 sānnāhiko yadā rājan rājanyo 'tha paśuḥ śuciḥ<BR>
BhP_09.07.015/1 iti putrānurāgeṇa snehayantritacetasā<BR>
BhP_09.07.015/2 kālaṃ vañcayatā taṃ tamukto devastamaikṣata<BR>
BhP_09.07.016/1 rohitastadabhijñāya pituḥ karma cikīrṣitam<BR>
BhP_09.07.016/2 prāṇaprepsurdhanuṣpāṇiraraṇyaṃ pratyapadyata<BR>
BhP_09.07.017/1 pitaraṃ varuṇagrastaṃ śrutvā jātamahodaram<BR>
BhP_09.07.017/2 rohito grāmameyāya tamindraḥ pratyaṣedhata<BR>
BhP_09.07.018/1 bhūmeḥ paryaṭanaṃ puṇyaṃ tīrthakṣetraniṣevaṇaiḥ<BR>
BhP_09.07.018/2 rohitāyādiśac chakraḥ so 'pyaraṇye 'vasat samām<BR>
BhP_09.07.019/1 evaṃ dvitīye tṛtīye caturthe pañcame tathā<BR>
BhP_09.07.019/2 abhyetyābhyetya sthaviro vipro bhūtvāha vṛtrahā<BR>
BhP_09.07.020/1 ṣaṣṭhaṃ saṃvatsaraṃ tatra caritvā rohitaḥ purīm<BR>
BhP_09.07.020/2 upavrajannajīgartādakrīṇān madhyamaṃ sutam<BR>
BhP_09.07.021/1 śunaḥśephaṃ paśuṃ pitre pradāya samavandata<BR>
BhP_09.07.021/2 tataḥ puruṣamedhena hariścandro mahāyaśāḥ<BR>
BhP_09.07.022/1 muktodaro 'yajaddevān varuṇādīn mahatkathaḥ<BR>
BhP_09.07.022/2 viśvāmitro 'bhavat tasmin hotā cādhvaryurātmavān<BR>
BhP_09.07.023/1 jamadagnirabhūdbrahmā vasiṣṭho 'yāsyaḥ sāmagaḥ<BR>
BhP_09.07.023/2 tasmai tuṣṭo dadāv indraḥ śātakaumbhamayaṃ ratham<BR>
BhP_09.07.024/1 śunaḥśephasya māhātmyamupariṣṭāt pracakṣyate<BR>
BhP_09.07.024/2 satyaṃ sāraṃ dhṛtiṃ dṛṣṭvā sabhāryasya ca bhūpateḥ<BR>
BhP_09.07.025/1 viśvāmitro bhṛśaṃ prīto dadāv avihatāṃ gatim<BR>
BhP_09.07.025/2 manaḥ pṛthivyāṃ tāmadbhistejasāpo 'nilena tat<BR>
BhP_09.07.026/1 khe vāyuṃ dhārayaṃstac ca bhūtādau taṃ mahātmani<BR>
BhP_09.07.026/2 tasmin jñānakalāṃ dhyātvā tayājñānaṃ vinirdahan<BR>
BhP_09.07.027/1 hitvā tāṃ svena bhāvena nirvāṇasukhasaṃvidā<BR>
BhP_09.07.027/2 anirdeśyāpratarkyeṇa tasthau vidhvastabandhanaḥ<BR>
BhP_09.08.001/0 śrīśuka uvāca<BR>
BhP_09.08.001/1 harito rohitasutaścampastasmādvinirmitā<BR>
BhP_09.08.001/2 campāpurī sudevo 'to vijayo yasya cātmajaḥ<BR>
BhP_09.08.002/1 bharukastatsutastasmādvṛkastasyāpi bāhukaḥ<BR>
BhP_09.08.002/2 so 'ribhirhṛtabhū rājā sabhāryo vanamāviśat<BR>
BhP_09.08.003/1 vṛddhaṃ taṃ pañcatāṃ prāptaṃ mahiṣyanumariṣyatī<BR>
BhP_09.08.003/2 aurveṇa jānatātmānaṃ prajāvantaṃ nivāritā<BR>
BhP_09.08.004/1 ājñāyāsyai sapatnībhirgaro datto 'ndhasā saha<BR>
BhP_09.08.004/2 saha tenaiva sañjātaḥ sagarākhyo mahāyaśāḥ<BR>
BhP_09.08.005/1 sagaraścakravartyāsīt sāgaro yatsutaiḥ kṛtaḥ<BR>
BhP_09.08.005/2 yastālajaṅghān yavanāñ chakān haihayabarbarān<BR>
BhP_09.08.006/1 nāvadhīdguruvākyena cakre vikṛtaveṣiṇaḥ<BR>
BhP_09.08.006/2 muṇḍān chmaśrudharān kāṃścin muktakeśārdhamuṇḍitān<BR>
BhP_09.08.007/1 anantarvāsasaḥ kāṃścidabahirvāsaso 'parān<BR>
BhP_09.08.007/2 so 'śvamedhairayajata sarvavedasurātmakam<BR>
BhP_09.08.008/1 aurvopadiṣṭayogena harimātmānamīśvaram<BR>
BhP_09.08.008/2 tasyotsṛṣṭaṃ paśuṃ yajñe jahārāśvaṃ purandaraḥ<BR>
BhP_09.08.009/1 sumatyāstanayā dṛptāḥ piturādeśakāriṇaḥ<BR>
BhP_09.08.009/2 hayamanveṣamāṇāste samantān nyakhanan mahīm<BR>
BhP_09.08.010/1 prāgudīcyāṃ diśi hayaṃ dadṛśuḥ kapilāntike<BR>
BhP_09.08.010/2 eṣa vājiharaścaura āste mīlitalocanaḥ<BR>
BhP_09.08.011/1 hanyatāṃ hanyatāṃ pāpa iti ṣaṣṭisahasriṇaḥ<BR>
BhP_09.08.011/2 udāyudhā abhiyayurunmimeṣa tadā muniḥ<BR>
BhP_09.08.012/1 svaśarīrāgninā tāvan mahendrahṛtacetasaḥ<BR>
BhP_09.08.012/2 mahadvyatikramahatā bhasmasādabhavan kṣaṇāt<BR>
BhP_09.08.013/1 na sādhuvādo munikopabharjitā nṛpendraputrā iti sattvadhāmani<BR>
BhP_09.08.013/2 kathaṃ tamo roṣamayaṃ vibhāvyate jagatpavitrātmani khe rajo bhuvaḥ<BR>
BhP_09.08.014/1 yasyeritā sāṅkhyamayī dṛḍheha naur yayā mumukṣustarate duratyayam<BR>
BhP_09.08.014/2 bhavārṇavaṃ mṛtyupathaṃ vipaścitaḥ parātmabhūtasya kathaṃ pṛthaṅmatiḥ<BR>
BhP_09.08.015/1 yo 'samañjasa ityuktaḥ sa keśinyā nṛpātmajaḥ<BR>
BhP_09.08.015/2 tasya putro 'ṃśumān nāma pitāmahahite rataḥ<BR>
BhP_09.08.016/1 asamañjasa ātmānaṃ darśayannasamañjasam<BR>
BhP_09.08.016/2 jātismaraḥ purā saṅgādyogī yogādvicālitaḥ<BR>
BhP_09.08.017/1 ācaran garhitaṃ loke jñātīnāṃ karma vipriyam<BR>
BhP_09.08.017/2 sarayvāṃ krīḍato bālān prāsyadudvejayan janam<BR>
BhP_09.08.018/1 evaṃ vṛttaḥ parityaktaḥ pitrā snehamapohya vai<BR>
BhP_09.08.018/2 yogaiśvaryeṇa bālāṃstān darśayitvā tato yayau<BR>
BhP_09.08.019/1 ayodhyāvāsinaḥ sarve bālakān punarāgatān<BR>
BhP_09.08.019/2 dṛṣṭvā visismire rājan rājā cāpyanvatapyata<BR>
BhP_09.08.020/1 aṃśumāṃścodito rājñā turagānveṣaṇe yayau<BR>
BhP_09.08.020/2 pitṛvyakhātānupathaṃ bhasmānti dadṛśe hayam<BR>
BhP_09.08.021/1 tatrāsīnaṃ muniṃ vīkṣya kapilākhyamadhokṣajam<BR>
BhP_09.08.021/2 astaut samāhitamanāḥ prāñjaliḥ praṇato mahān<BR>
BhP_09.08.022/0 aṃśumān uvāca<BR>
BhP_09.08.022/1 na paśyati tvāṃ paramātmano 'jano na budhyate 'dyāpi samādhiyuktibhiḥ<BR>
BhP_09.08.022/2 kuto 'pare tasya manaḥśarīradhī visargasṛṣṭā vayamaprakāśāḥ<BR>
BhP_09.08.023/1 ye dehabhājastriguṇapradhānā guṇān vipaśyantyuta vā tamaśca<BR>
BhP_09.08.023/2 yanmāyayā mohitacetasastvāṃ viduḥ svasaṃsthaṃ na bahiḥprakāśāḥ<BR>
BhP_09.08.024/1 taṃ tvāṃ ahaṃ jñānaghanaṃ svabhāva pradhvastamāyāguṇabhedamohaiḥ<BR>
BhP_09.08.024/2 sanandanādyairmunibhirvibhāvyaṃ kathaṃ vimūḍhaḥ paribhāvayāmi<BR>
BhP_09.08.025/1 praśānta māyāguṇakarmaliṅgam anāmarūpaṃ sadasadvimuktam<BR>
BhP_09.08.025/2 jñānopadeśāya gṛhītadehaṃ namāmahe tvāṃ puruṣaṃ purāṇam<BR>
BhP_09.08.026/1 tvanmāyāracite loke vastubuddhyā gṛhādiṣu<BR>
BhP_09.08.026/2 bhramanti kāmalobherṣyā mohavibhrāntacetasaḥ<BR>
BhP_09.08.027/1 adya naḥ sarvabhūtātman kāmakarmendriyāśayaḥ<BR>
BhP_09.08.027/2 mohapāśo dṛḍhaśchinno bhagavaṃstava darśanāt<BR>
BhP_09.08.028/0 śrīśuka uvāca<BR>
BhP_09.08.028/1 itthaṃ gītānubhāvastaṃ bhagavān kapilo muniḥ<BR>
BhP_09.08.028/2 aṃśumantamuvācedamanugrāhya dhiyā nṛpa<BR>
BhP_09.08.029/0 śrībhagavān uvāca<BR>
BhP_09.08.029/1 aśvo 'yaṃ nīyatāṃ vatsa pitāmahapaśustava<BR>
BhP_09.08.029/2 ime ca pitaro dagdhā gaṅgāmbho 'rhanti netarat<BR>
BhP_09.08.030/1 taṃ parikramya śirasā prasādya hayamānayat<BR>
BhP_09.08.030/2 sagarastena paśunā yajñaśeṣaṃ samāpayat<BR>
BhP_09.08.031/1 rājyamaṃśumate nyasya niḥspṛho muktabandhanaḥ<BR>
BhP_09.08.031/2 aurvopadiṣṭamārgeṇa lebhe gatimanuttamām<BR>
BhP_09.09.001/0 śrīśuka uvāca<BR>
BhP_09.09.001/1 aṃśumāṃśca tapastepe gaṅgānayanakāmyayā<BR>
BhP_09.09.001/2 kālaṃ mahāntaṃ nāśaknot tataḥ kālena saṃsthitaḥ<BR>
BhP_09.09.002/1 dilīpastatsutastadvadaśaktaḥ kālameyivān<BR>
BhP_09.09.002/2 bhagīrathastasya sutastepe sa sumahat tapaḥ<BR>
BhP_09.09.003/1 darśayāmāsa taṃ devī prasannā varadāsmi te<BR>
BhP_09.09.003/2 ityuktaḥ svamabhiprāyaṃ śaśaṃsāvanato nṛpaḥ<BR>
BhP_09.09.004/1 ko 'pi dhārayitā vegaṃ patantyā me mahītale<BR>
BhP_09.09.004/2 anyathā bhūtalaṃ bhittvā nṛpa yāsye rasātalam<BR>
BhP_09.09.005/1 kiṃ cāhaṃ na bhuvaṃ yāsye narā mayyāmṛjantyagham<BR>
BhP_09.09.005/2 mṛjāmi tadaghaṃ kvāhaṃ rājaṃstatra vicintyatām<BR>
BhP_09.09.006/0 śrībhagīratha uvāca<BR>
BhP_09.09.006/1 sādhavo nyāsinaḥ śāntā brahmiṣṭhā lokapāvanāḥ<BR>
BhP_09.09.006/2 harantyaghaṃ te 'ṅgasaṅgāt teṣv āste hyaghabhiddhariḥ<BR>
BhP_09.09.007/1 dhārayiṣyati te vegaṃ rudrastv ātmā śarīriṇām<BR>
BhP_09.09.007/2 yasminnotamidaṃ protaṃ viśvaṃ śāṭīva tantuṣu<BR>
BhP_09.09.008/1 ityuktvā sa nṛpo devaṃ tapasātoṣayac chivam<BR>
BhP_09.09.008/2 kālenālpīyasā rājaṃstasyeśaścāśv atuṣyata<BR>
BhP_09.09.009/1 tatheti rājñābhihitaṃ sarvalokahitaḥ śivaḥ<BR>
BhP_09.09.009/2 dadhārāvahito gaṅgāṃ pādapūtajalāṃ hareḥ<BR>
BhP_09.09.010/1 bhagīrathaḥ sa rājarṣirninye bhuvanapāvanīm<BR>
BhP_09.09.010/2 yatra svapit-ṇāṃ dehā bhasmībhūtāḥ sma śerate<BR>
BhP_09.09.011/1 rathena vāyuvegena prayāntamanudhāvatī<BR>
BhP_09.09.011/2 deśān punantī nirdagdhān āsiñcat sagarātmajān<BR>
BhP_09.09.012/1 yajjalasparśamātreṇa brahmadaṇḍahatā api<BR>
BhP_09.09.012/2 sagarātmajā divaṃ jagmuḥ kevalaṃ dehabhasmabhiḥ<BR>
BhP_09.09.013/1 bhasmībhūtāṅgasaṅgena svaryātāḥ sagarātmajāḥ<BR>
BhP_09.09.013/2 kiṃ punaḥ śraddhayā devīṃ sevante ye dhṛtavratāḥ<BR>
BhP_09.09.014/1 na hyetat paramāścaryaṃ svardhunyā yadihoditam<BR>
BhP_09.09.014/2 anantacaraṇāmbhoja prasūtāyā bhavacchidaḥ<BR>
BhP_09.09.015/1 sanniveśya mano yasmiñ chraddhayā munayo 'malāḥ<BR>
BhP_09.09.015/2 traiguṇyaṃ dustyajaṃ hitvā sadyo yātāstadātmatām<BR>
BhP_09.09.016/1 śruto bhagīrathāj jajñe tasya nābho 'paro 'bhavat<BR>
BhP_09.09.016/2 sindhudvīpastatastasmādayutāyustato 'bhavat<BR>
BhP_09.09.017/1 ṛtūparṇo nalasakho yo 'śvavidyāmayān nalāt<BR>
BhP_09.09.017/2 dattvākṣahṛdayaṃ cāsmai sarvakāmastu tatsutam<BR>
BhP_09.09.018/1 tataḥ sudāsastatputro damayantīpatirnṛpaḥ<BR>
BhP_09.09.018/2 āhurmitrasahaṃ yaṃ vai kalmāṣāṅghrimuta kvacit<BR>
BhP_09.09.018/3 vasiṣṭhaśāpādrakṣo 'bhūdanapatyaḥ svakarmaṇā<BR>
BhP_09.09.019/0 śrīrājovāca<BR>
BhP_09.09.019/1 kiṃ nimitto guroḥ śāpaḥ saudāsasya mahātmanaḥ<BR>
BhP_09.09.019/2 etadveditumicchāmaḥ kathyatāṃ na raho yadi<BR>
BhP_09.09.020/0 śrīśuka uvāca<BR>
BhP_09.09.020/1 saudāso mṛgayāṃ kiñcic caran rakṣo jaghāna ha<BR>
BhP_09.09.020/2 mumoca bhrātaraṃ so 'tha gataḥ praticikīrṣayā<BR>
BhP_09.09.021/1 sañcintayannaghaṃ rājñaḥ sūdarūpadharo gṛhe<BR>
BhP_09.09.021/2 gurave bhoktukāmāya paktvā ninye narāmiṣam<BR>
BhP_09.09.022/1 parivekṣyamāṇaṃ bhagavān vilokyābhakṣyamañjasā<BR>
BhP_09.09.022/2 rājānamaśapat kruddho rakṣo hyevaṃ bhaviṣyasi<BR>
BhP_09.09.023/1 rakṣaḥkṛtaṃ tadviditvā cakre dvādaśavārṣikam<BR>
BhP_09.09.023/2 so 'pyapo 'ñjalimādāya guruṃ śaptuṃ samudyataḥ<BR>
BhP_09.09.024/1 vārito madayantyāpo ruśatīḥ pādayorjahau<BR>
BhP_09.09.024/2 diśaḥ khamavanīṃ sarvaṃ paśyan jīvamayaṃ nṛpaḥ<BR>
BhP_09.09.025/1 rākṣasaṃ bhāvamāpannaḥ pāde kalmāṣatāṃ gataḥ<BR>
BhP_09.09.025/2 vyavāyakāle dadṛśe vanaukodampatī dvijau<BR>
BhP_09.09.026/1 kṣudhārto jagṛhe vipraṃ tatpatnyāhākṛtārthavat<BR>
BhP_09.09.026/2 na bhavān rākṣasaḥ sākṣādikṣvākūṇāṃ mahārathaḥ<BR>
BhP_09.09.027/1 madayantyāḥ patirvīra nādharmaṃ kartumarhasi<BR>
BhP_09.09.027/2 dehi me 'patyakāmāyā akṛtārthaṃ patiṃ dvijam<BR>
BhP_09.09.028/1 deho 'yaṃ mānuṣo rājan puruṣasyākhilārthadaḥ<BR>
BhP_09.09.028/2 tasmādasya vadho vīra sarvārthavadha ucyate<BR>
BhP_09.09.029/1 eṣa hi brāhmaṇo vidvāṃstapaḥśīlaguṇānvitaḥ<BR>
BhP_09.09.029/2 ārirādhayiṣurbrahma mahāpuruṣasaṃjñitam<BR>
BhP_09.09.029/3 sarvabhūtātmabhāvena bhūteṣv antarhitaṃ guṇaiḥ<BR>
BhP_09.09.030/1 so 'yaṃ brahmarṣivaryaste rājarṣipravarādvibho<BR>
BhP_09.09.030/2 kathamarhati dharmajña vadhaṃ piturivātmajaḥ<BR>
BhP_09.09.031/1 tasya sādhorapāpasya bhrūṇasya brahmavādinaḥ<BR>
BhP_09.09.031/2 kathaṃ vadhaṃ yathā babhrormanyate sanmato bhavān<BR>
BhP_09.09.032/1 yadyayaṃ kriyate bhakṣyastarhi māṃ khāda pūrvataḥ<BR>
BhP_09.09.032/2 na jīviṣye vinā yena kṣaṇaṃ ca mṛtakaṃ yathā<BR>
BhP_09.09.033/1 evaṃ karuṇabhāṣiṇyā vilapantyā anāthavat<BR>
BhP_09.09.033/2 vyāghraḥ paśumivākhādat saudāsaḥ śāpamohitaḥ<BR>
BhP_09.09.034/1 brāhmaṇī vīkṣya didhiṣuṃ puruṣādena bhakṣitam<BR>
BhP_09.09.034/2 śocantyātmānamurvīśamaśapat kupitā satī<BR>
BhP_09.09.035/1 yasmān me bhakṣitaḥ pāpa kāmārtāyāḥ patistvayā<BR>
BhP_09.09.035/2 tavāpi mṛtyurādhānādakṛtaprajña darśitaḥ<BR>
BhP_09.09.036/1 evaṃ mitrasahaṃ śaptvā patilokaparāyaṇā<BR>
BhP_09.09.036/2 tadasthīni samiddhe 'gnau prāsya bharturgatiṃ gatā<BR>
BhP_09.09.037/1 viśāpo dvādaśābdānte maithunāya samudyataḥ<BR>
BhP_09.09.037/2 vijñāpya brāhmaṇīśāpaṃ mahiṣyā sa nivāritaḥ<BR>
BhP_09.09.038/1 ata ūrdhvaṃ sa tatyāja strīsukhaṃ karmaṇāprajāḥ<BR>
BhP_09.09.038/2 vasiṣṭhastadanujñāto madayantyāṃ prajāmadhāt<BR>
BhP_09.09.039/1 sā vai sapta samā garbhamabibhran na vyajāyata<BR>
BhP_09.09.039/2 jaghne 'śmanodaraṃ tasyāḥ so 'śmakastena kathyate<BR>
BhP_09.09.040/1 aśmakādbāliko jajñe yaḥ strībhiḥ parirakṣitaḥ<BR>
BhP_09.09.040/2 nārīkavaca ityukto niḥkṣatre mūlako 'bhavat<BR>
BhP_09.09.041/1 tato daśarathastasmāt putra aiḍaviḍistataḥ<BR>
BhP_09.09.041/2 rājā viśvasaho yasya khaṭvāṅgaścakravartyabhūt<BR>
BhP_09.09.042/1 yo devairarthito daityān avadhīdyudhi durjayaḥ<BR>
BhP_09.09.042/2 muhūrtamāyurjñātvaitya svapuraṃ sandadhe manaḥ<BR>
BhP_09.09.043/1 na me brahmakulāt prāṇāḥ kuladaivān na cātmajāḥ<BR>
BhP_09.09.043/2 na śriyo na mahī rājyaṃ na dārāścātivallabhāḥ<BR>
BhP_09.09.044/1 na bālye 'pi matirmahyamadharme ramate kvacit<BR>
BhP_09.09.044/2 nāpaśyamuttamaślokādanyat kiñcana vastv aham<BR>
BhP_09.09.045/1 devaiḥ kāmavaro datto mahyaṃ tribhuvaneśvaraiḥ<BR>
BhP_09.09.045/2 na vṛṇe tamahaṃ kāmaṃ bhūtabhāvanabhāvanaḥ<BR>
BhP_09.09.046/1 ye vikṣiptendriyadhiyo devāste svahṛdi sthitam<BR>
BhP_09.09.046/2 na vindanti priyaṃ śaśvadātmānaṃ kimutāpare<BR>
BhP_09.09.047/1 atheśamāyāraciteṣu saṅgaṃ guṇeṣu gandharvapuropameṣu<BR>
BhP_09.09.047/2 rūḍhaṃ prakṛtyātmani viśvakartur bhāvena hitvā tamahaṃ prapadye<BR>
BhP_09.09.048/1 iti vyavasito buddhyā nārāyaṇagṛhītayā<BR>
BhP_09.09.048/2 hitvānyabhāvamajñānaṃ tataḥ svaṃ bhāvamāsthitaḥ<BR>
BhP_09.09.049/1 yat tadbrahma paraṃ sūkṣmamaśūnyaṃ śūnyakalpitam<BR>
BhP_09.09.049/2 bhagavān vāsudeveti yaṃ gṛṇanti hi sātvatāḥ<BR>
BhP_09.10.001/0 śrīśuka uvāca<BR>
BhP_09.10.001/1 khaṭvāṅgāddīrghabāhuśca raghustasmāt pṛthuśravāḥ<BR>
BhP_09.10.001/2 ajastato mahārājastasmāddaśaratho 'bhavat<BR>
BhP_09.10.002/1 tasyāpi bhagavān eṣa sākṣādbrahmamayo hariḥ<BR>
BhP_09.10.002/2 aṃśāṃśena caturdhāgāt putratvaṃ prārthitaḥ suraiḥ<BR>
BhP_09.10.002/3 rāmalakṣmaṇabharata śatrughnā iti saṃjñayā<BR>
BhP_09.10.003/1 tasyānucaritaṃ rājannṛṣibhistattvadarśibhiḥ<BR>
BhP_09.10.003/2 śrutaṃ hi varṇitaṃ bhūri tvayā sītāpatermuhuḥ<BR>
BhP_09.10.004/1 gurvarthe tyaktarājyo vyacaradanuvanaṃ padmapadbhyāṃ priyāyāḥ<BR>
BhP_09.10.004/2 pāṇisparśākṣamābhyāṃ mṛjitapatharujo yo harīndrānujābhyām<BR>
BhP_09.10.004/3 vairūpyāc chūrpaṇakhyāḥ priyaviraharuṣāropitabhrūvijṛmbha<BR>
BhP_09.10.004/4 trastābdhirbaddhasetuḥ khaladavadahanaḥ kosalendro 'vatān naḥ<BR>
BhP_09.10.005/1 viśvāmitrādhvare yena mārīcādyā niśācarāḥ<BR>
BhP_09.10.005/2 paśyato lakṣmaṇasyaiva hatā nairṛtapuṅgavāḥ<BR>
BhP_09.10.006/1 yo lokavīrasamitau dhanuraiśamugraṃ<BR>
BhP_09.10.006/2 sītāsvayaṃvaragṛhe triśatopanītam<BR>
BhP_09.10.006/3 ādāya bālagajalīla ivekṣuyaṣṭiṃ<BR>
BhP_09.10.006/4 sajjyīkṛtaṃ nṛpa vikṛṣya babhañja madhye<BR>
BhP_09.10.007/1 jitvānurūpaguṇaśīlavayo 'ṅgarūpāṃ<BR>
BhP_09.10.007/2 sītābhidhāṃ śriyamurasyabhilabdhamānām<BR>
BhP_09.10.007/3 mārge vrajan bhṛgupatervyanayat prarūḍhaṃ<BR>
BhP_09.10.007/4 darpaṃ mahīmakṛta yastrirarājabījām<BR>
BhP_09.10.008/1 yaḥ satyapāśaparivītapiturnideśaṃ<BR>
BhP_09.10.008/2 straiṇasya cāpi śirasā jagṛhe sabhāryaḥ<BR>
BhP_09.10.008/3 rājyaṃ śriyaṃ praṇayinaḥ suhṛdo nivāsaṃ<BR>
BhP_09.10.008/4 tyaktvā yayau vanamasūn iva muktasaṅgaḥ<BR>
BhP_09.10.009/1 rakṣaḥsvasurvyakṛta rūpamaśuddhabuddhes<BR>
BhP_09.10.009/2 tasyāḥ kharatriśiradūṣaṇamukhyabandhūn<BR>
BhP_09.10.009/3 jaghne caturdaśasahasramapāraṇīya<BR>
BhP_09.10.009/4 kodaṇḍapāṇiraṭamāna uvāsa kṛcchram<BR>
BhP_09.10.010/1 sītākathāśravaṇadīpitahṛcchayena<BR>
BhP_09.10.010/2 sṛṣṭaṃ vilokya nṛpate daśakandhareṇa<BR>
BhP_09.10.010/3 jaghne 'dbhutaiṇavapuṣāśramato 'pakṛṣṭo<BR>
BhP_09.10.010/4 mārīcamāśu viśikhena yathā kamugraḥ<BR>
BhP_09.10.011/1 rakṣo 'dhamena vṛkavadvipine 'samakṣaṃ<BR>
BhP_09.10.011/2 vaideharājaduhitaryapayāpitāyām<BR>
BhP_09.10.011/3 bhrātrā vane kṛpaṇavat priyayā viyuktaḥ<BR>
BhP_09.10.011/4 strīsaṅgināṃ gatimiti prathayaṃścacāra<BR>
BhP_09.10.012/1 dagdhvātmakṛtyahatakṛtyamahan kabandhaṃ<BR>
BhP_09.10.012/2 sakhyaṃ vidhāya kapibhirdayitāgatiṃ taiḥ<BR>
BhP_09.10.012/3 buddhvātha vālini hate plavagendrasainyair<BR>
BhP_09.10.012/4 velāmagāt sa manujo 'jabhavārcitāṅghriḥ<BR>
BhP_09.10.013/1 yadroṣavibhramavivṛttakaṭākṣapāta<BR>
BhP_09.10.013/2 sambhrāntanakramakaro bhayagīrṇaghoṣaḥ<BR>
BhP_09.10.013/3 sindhuḥ śirasyarhaṇaṃ parigṛhya rūpī<BR>
BhP_09.10.013/4 pādāravindamupagamya babhāṣa etat<BR>
BhP_09.10.014/1 na tvāṃ vayaṃ jaḍadhiyo nu vidāma bhūman<BR>
BhP_09.10.014/2 kūṭasthamādipuruṣaṃ jagatāmadhīśam<BR>
BhP_09.10.014/3 yatsattvataḥ suragaṇā rajasaḥ prajeśā<BR>
BhP_09.10.014/4 manyośca bhūtapatayaḥ sa bhavān guṇeśaḥ<BR>
BhP_09.10.015/1 kāmaṃ prayāhi jahi viśravaso 'vamehaṃ<BR>
BhP_09.10.015/2 trailokyarāvaṇamavāpnuhi vīra patnīm<BR>
BhP_09.10.015/3 badhnīhi setumiha te yaśaso vitatyai<BR>
BhP_09.10.015/4 gāyanti digvijayino yamupetya bhūpāḥ<BR>
BhP_09.10.016/1 baddhvodadhau raghupatirvividhādrikūṭaiḥ<BR>
BhP_09.10.016/2 setuṃ kapīndrakarakampitabhūruhāṅgaiḥ<BR>
BhP_09.10.016/3 sugrīvanīlahanumatpramukhairanīkair<BR>
BhP_09.10.016/4 laṅkāṃ vibhīṣaṇadṛśāviśadagradagdhām<BR>
BhP_09.10.017/1 sā vānarendrabalaruddhavihārakoṣṭha<BR>
BhP_09.10.017/2 śrīdvāragopurasadovalabhīviṭaṅkā<BR>
BhP_09.10.017/3 nirbhajyamānadhiṣaṇadhvajahemakumbha<BR>
BhP_09.10.017/4 śṛṅgāṭakā gajakulairhradinīva ghūrṇā<BR>
BhP_09.10.018/1 rakṣaḥpatistadavalokya nikumbhakumbha<BR>
BhP_09.10.018/2 dhūmrākṣadurmukhasurāntakanarāntakādīn<BR>
BhP_09.10.018/3 putraṃ prahastamatikāyavikampanādīn<BR>
BhP_09.10.018/4 sarvānugān samahinodatha kumbhakarṇam<BR>
BhP_09.10.019/1 tāṃ yātudhānapṛtanāmasiśūlacāpa<BR>
BhP_09.10.019/2 prāsarṣṭiśaktiśaratomarakhaḍgadurgām<BR>
BhP_09.10.019/3 sugrīvalakṣmaṇamarutsutagandhamāda<BR>
BhP_09.10.019/4 nīlāṅgadarkṣapanasādibhiranvito 'gāt<BR>
BhP_09.10.020/1 te 'nīkapā raghupaterabhipatya sarve<BR>
BhP_09.10.020/2 dvandvaṃ varūthamibhapattirathāśvayodhaiḥ<BR>
BhP_09.10.020/3 jaghnurdrumairgirigadeṣubhiraṅgadādyāḥ<BR>
BhP_09.10.020/4 sītābhimarṣahatamaṅgalarāvaṇeśān<BR>
BhP_09.10.021/1 rakṣaḥpatiḥ svabalanaṣṭimavekṣya ruṣṭa<BR>
BhP_09.10.021/2 āruhya yānakamathābhisasāra rāmam<BR>
BhP_09.10.021/3 svaḥsyandane dyumati mātalinopanīte<BR>
BhP_09.10.021/4 vibhrājamānamahanan niśitaiḥ kṣurapraiḥ<BR>
BhP_09.10.022/1 rāmastamāha puruṣādapurīṣa yan naḥ<BR>
BhP_09.10.022/2 kāntāsamakṣamasatāpahṛtā śvavat te<BR>
BhP_09.10.022/3 tyaktatrapasya phalamadya jugupsitasya<BR>
BhP_09.10.022/4 yacchāmi kāla iva karturalaṅghyavīryaḥ<BR>
BhP_09.10.023/1 evaṃ kṣipan dhanuṣi sandhitamutsasarja<BR>
BhP_09.10.023/2 bāṇaṃ sa vajramiva taddhṛdayaṃ bibheda<BR>
BhP_09.10.023/3 so 'sṛg vaman daśamukhairnyapatadvimānād<BR>
BhP_09.10.023/4 dhāheti jalpati jane sukṛtīva riktaḥ<BR>
BhP_09.10.024/1 tato niṣkramya laṅkāyā yātudhānyaḥ sahasraśaḥ<BR>
BhP_09.10.024/2 mandodaryā samaṃ tatra prarudantya upādravan<BR>
BhP_09.10.025/1 svān svān bandhūn pariṣvajya lakṣmaṇeṣubhirarditān<BR>
BhP_09.10.025/2 ruruduḥ susvaraṃ dīnā ghnantya ātmānamātmanā<BR>
BhP_09.10.026/1 hā hatāḥ sma vayaṃ nātha lokarāvaṇa rāvaṇa<BR>
BhP_09.10.026/2 kaṃ yāyāc charaṇaṃ laṅkā tvadvihīnā parārditā<BR>
BhP_09.10.027/1 na vai veda mahābhāga bhavān kāmavaśaṃ gataḥ<BR>
BhP_09.10.027/2 tejo 'nubhāvaṃ sītāyā yena nīto daśāmimām<BR>
BhP_09.10.028/1 kṛtaiṣā vidhavā laṅkā vayaṃ ca kulanandana<BR>
BhP_09.10.028/2 dehaḥ kṛto 'nnaṃ gṛdhrāṇāmātmā narakahetave<BR>
BhP_09.10.029/0 śrīśuka uvāca<BR>
BhP_09.10.029/1 svānāṃ vibhīṣaṇaścakre kosalendrānumoditaḥ<BR>
BhP_09.10.029/2 pitṛmedhavidhānena yaduktaṃ sāmparāyikam<BR>
BhP_09.10.030/1 tato dadarśa bhagavān aśokavanikāśrame<BR>
BhP_09.10.030/2 kṣāmāṃ svavirahavyādhiṃ śiṃśapāmūlamāśritām<BR>
BhP_09.10.031/1 rāmaḥ priyatamāṃ bhāryāṃ dīnāṃ vīkṣyānvakampata<BR>
BhP_09.10.031/2 ātmasandarśanāhlāda vikasanmukhapaṅkajām<BR>
BhP_09.10.032/1 āropyāruruhe yānaṃ bhrātṛbhyāṃ hanumadyutaḥ<BR>
BhP_09.10.032/2 vibhīṣaṇāya bhagavān dattvā rakṣogaṇeśatām<BR>
BhP_09.10.033/1 laṅkāmāyuśca kalpāntaṃ yayau cīrṇavrataḥ purīm<BR>
BhP_09.10.033/2 avakīryamāṇaḥ sukusumairlokapālārpitaiḥ pathi<BR>
BhP_09.10.034/1 upagīyamānacaritaḥ śatadhṛtyādibhirmudā<BR>
BhP_09.10.034/2 gomūtrayāvakaṃ śrutvā bhrātaraṃ valkalāmbaram<BR>
BhP_09.10.035/1 mahākāruṇiko 'tapyaj jaṭilaṃ sthaṇḍileśayam<BR>
BhP_09.10.035/2 bharataḥ prāptamākarṇya paurāmātyapurohitaiḥ<BR>
BhP_09.10.036/1 pāduke śirasi nyasya rāmaṃ pratyudyato 'grajam<BR>
BhP_09.10.036/2 nandigrāmāt svaśibirādgītavāditraniḥsvanaiḥ<BR>
BhP_09.10.037/1 brahmaghoṣeṇa ca muhuḥ paṭhadbhirbrahmavādibhiḥ<BR>
BhP_09.10.037/2 svarṇakakṣapatākābhirhaimaiścitradhvajai rathaiḥ<BR>
BhP_09.10.038/1 sadaśvai rukmasannāhairbhaṭaiḥ puraṭavarmabhiḥ<BR>
BhP_09.10.038/2 śreṇībhirvāramukhyābhirbhṛtyaiścaiva padānugaiḥ<BR>
BhP_09.10.039/1 pārameṣṭhyānyupādāya paṇyānyuccāvacāni ca<BR>
BhP_09.10.039/2 pādayornyapatat premṇā praklinnahṛdayekṣaṇaḥ<BR>
BhP_09.10.040/1 pāduke nyasya purataḥ prāñjalirbāṣpalocanaḥ<BR>
BhP_09.10.040/2 tamāśliṣya ciraṃ dorbhyāṃ snāpayan netrajairjalaiḥ<BR>
BhP_09.10.041/1 rāmo lakṣmaṇasītābhyāṃ viprebhyo ye 'rhasattamāḥ<BR>
BhP_09.10.041/2 tebhyaḥ svayaṃ namaścakre prajābhiśca namaskṛtaḥ<BR>
BhP_09.10.042/1 dhunvanta uttarāsaṅgān patiṃ vīkṣya cirāgatam<BR>
BhP_09.10.042/2 uttarāḥ kosalā mālyaiḥ kiranto nanṛturmudā<BR>
BhP_09.10.043/1 pāduke bharato 'gṛhṇāc cāmaravyajanottame<BR>
BhP_09.10.043/2 vibhīṣaṇaḥ sasugrīvaḥ śvetacchatraṃ marutsutaḥ<BR>
BhP_09.10.044/1 dhanurniṣaṅgān chatrughnaḥ sītā tīrthakamaṇḍalum<BR>
BhP_09.10.044/2 abibhradaṅgadaḥ khaḍgaṃ haimaṃ carmarkṣarāṇ nṛpa<BR>
BhP_09.10.045/1 puṣpakastho nutaḥ strībhiḥ stūyamānaśca vandibhiḥ<BR>
BhP_09.10.045/2 vireje bhagavān rājan grahaiścandra ivoditaḥ<BR>
BhP_09.10.046/1 bhrātrābhinanditaḥ so 'tha sotsavāṃ prāviśat purīm<BR>
BhP_09.10.046/2 praviśya rājabhavanaṃ gurupatnīḥ svamātaram<BR>
BhP_09.10.047/1 gurūn vayasyāvarajān pūjitaḥ pratyapūjayat<BR>
BhP_09.10.047/2 vaidehī lakṣmaṇaścaiva yathāvat samupeyatuḥ<BR>
BhP_09.10.048/1 putrān svamātarastāstu prāṇāṃstanva ivotthitāḥ<BR>
BhP_09.10.048/2 āropyāṅke 'bhiṣiñcantyo bāṣpaughairvijahuḥ śucaḥ<BR>
BhP_09.10.049/1 jaṭā nirmucya vidhivat kulavṛddhaiḥ samaṃ guruḥ<BR>
BhP_09.10.049/2 abhyaṣiñcadyathaivendraṃ catuḥsindhujalādibhiḥ<BR>
BhP_09.10.050/1 evaṃ kṛtaśiraḥsnānaḥ suvāsāḥ sragvyalaṅkṛtaḥ<BR>
BhP_09.10.050/2 svalaṅkṛtaiḥ suvāsobhirbhrātṛbhirbhāryayā babhau<BR>
BhP_09.10.051/1 agrahīdāsanaṃ bhrātrā praṇipatya prasāditaḥ<BR>
BhP_09.10.051/2 prajāḥ svadharmaniratā varṇāśramaguṇānvitāḥ<BR>
BhP_09.10.051/3 jugopa pitṛvadrāmo menire pitaraṃ ca tam<BR>
BhP_09.10.052/1 tretāyāṃ vartamānāyāṃ kālaḥ kṛtasamo 'bhavat<BR>
BhP_09.10.052/2 rāme rājani dharmajñe sarvabhūtasukhāvahe<BR>
BhP_09.10.053/1 vanāni nadyo girayo varṣāṇi dvīpasindhavaḥ<BR>
BhP_09.10.053/2 sarve kāmadughā āsan prajānāṃ bharatarṣabha<BR>
BhP_09.10.054/1 nādhivyādhijarāglāni duḥkhaśokabhayaklamāḥ<BR>
BhP_09.10.054/2 mṛtyuścānicchatāṃ nāsīdrāme rājanyadhokṣaje<BR>
BhP_09.10.055/1 ekapatnīvratadharo rājarṣicaritaḥ śuciḥ<BR>
BhP_09.10.055/2 svadharmaṃ gṛhamedhīyaṃ śikṣayan svayamācarat<BR>
BhP_09.10.056/1 premṇānuvṛttyā śīlena praśrayāvanatā satī<BR>
BhP_09.10.056/2 bhiyā hriyā ca bhāvajñā bhartuḥ sītāharan manaḥ<BR>
BhP_09.11.001/0 śrīśuka uvāca<BR>
BhP_09.11.001/1 bhagavān ātmanātmānaṃ rāma uttamakalpakaiḥ<BR>
BhP_09.11.001/2 sarvadevamayaṃ devamīje 'thācāryavān makhaiḥ<BR>
BhP_09.11.002/1 hotre 'dadāddiśaṃ prācīṃ brahmaṇe dakṣiṇāṃ prabhuḥ<BR>
BhP_09.11.002/2 adhvaryave pratīcīṃ vā uttarāṃ sāmagāya saḥ<BR>
BhP_09.11.003/1 ācāryāya dadau śeṣāṃ yāvatī bhūstadantarā<BR>
BhP_09.11.003/2 anyamāna idaṃ kṛtsnaṃ brāhmaṇo 'rhati niḥspṛhaḥ<BR>
BhP_09.11.004/1 ityayaṃ tadalaṅkāra vāsobhyāmavaśeṣitaḥ<BR>
BhP_09.11.004/2 tathā rājñyapi vaidehī saumaṅgalyāvaśeṣitā<BR>
BhP_09.11.005/1 te tu brāhmaṇadevasya vātsalyaṃ vīkṣya saṃstutam<BR>
BhP_09.11.005/2 prītāḥ klinnadhiyastasmai pratyarpyedaṃ babhāṣire<BR>
BhP_09.11.006/1 aprattaṃ nastvayā kiṃ nu bhagavan bhuvaneśvara<BR>
BhP_09.11.006/2 yan no 'ntarhṛdayaṃ viśya tamo haṃsi svarociṣā<BR>
BhP_09.11.007/1 namo brahmaṇyadevāya rāmāyākuṇṭhamedhase<BR>
BhP_09.11.007/2 uttamaślokadhuryāya nyastadaṇḍārpitāṅghraye<BR>
BhP_09.11.008/1 kadācil lokajijñāsurgūḍho rātryāmalakṣitaḥ<BR>
BhP_09.11.008/2 caran vāco 'śṛṇodrāmo bhāryāmuddiśya kasyacit<BR>
BhP_09.11.009/1 nāhaṃ bibharmi tvāṃ duṣṭāmasatīṃ paraveśmagām<BR>
BhP_09.11.009/2 straiṇo hi bibhṛyāt sītāṃ rāmo nāhaṃ bhaje punaḥ<BR>
BhP_09.11.010/1 iti lokādbahumukhāddurārādhyādasaṃvidaḥ<BR>
BhP_09.11.010/2 patyā bhītena sā tyaktā prāptā prācetasāśramam<BR>
BhP_09.11.011/1 antarvatnyāgate kāle yamau sā suṣuve sutau<BR>
BhP_09.11.011/2 kuśo lava iti khyātau tayoścakre kriyā muniḥ<BR>
BhP_09.11.012/1 aṅgadaścitraketuśca lakṣmaṇasyātmajau smṛtau<BR>
BhP_09.11.012/2 takṣaḥ puṣkala ityāstāṃ bharatasya mahīpate<BR>
BhP_09.11.013/1 subāhuḥ śrutasenaśca śatrughnasya babhūvatuḥ<BR>
BhP_09.11.013/2 gandharvān koṭiśo jaghne bharato vijaye diśām<BR>
BhP_09.11.014/1 tadīyaṃ dhanamānīya sarvaṃ rājñe nyavedayat<BR>
BhP_09.11.014/2 śatrughnaśca madhoḥ putraṃ lavaṇaṃ nāma rākṣasam<BR>
BhP_09.11.014/3 hatvā madhuvane cakre mathurāṃ nāma vai purīm<BR>
BhP_09.11.015/1 munau nikṣipya tanayau sītā bhartrā vivāsitā<BR>
BhP_09.11.015/2 dhyāyantī rāmacaraṇau vivaraṃ praviveśa ha<BR>
BhP_09.11.016/1 tac chrutvā bhagavān rāmo rundhannapi dhiyā śucaḥ<BR>
BhP_09.11.016/2 smaraṃstasyā guṇāṃstāṃstān nāśaknodroddhumīśvaraḥ<BR>
BhP_09.11.017/1 strīpuṃprasaṅga etādṛk sarvatra trāsamāvahaḥ<BR>
BhP_09.11.017/2 apīśvarāṇāṃ kimuta grāmyasya gṛhacetasaḥ<BR>
BhP_09.11.018/1 tata ūrdhvaṃ brahmacaryaṃ dhāryannajuhot prabhuḥ<BR>
BhP_09.11.018/2 trayodaśābdasāhasramagnihotramakhaṇḍitam<BR>
BhP_09.11.019/1 smaratāṃ hṛdi vinyasya viddhaṃ daṇḍakakaṇṭakaiḥ<BR>
BhP_09.11.019/2 svapādapallavaṃ rāma ātmajyotiragāt tataḥ<BR>
BhP_09.11.020/1 nedaṃ yaśo raghupateḥ surayācñayātta<BR>
BhP_09.11.020/2 līlātanoradhikasāmyavimuktadhāmnaḥ<BR>
BhP_09.10.020/3 rakṣovadho jaladhibandhanamastrapūgaiḥ<BR>
BhP_09.10.020/4 kiṃ tasya śatruhanane kapayaḥ sahāyāḥ<BR>
BhP_09.11.021/1 yasyāmalaṃ nṛpasadaḥsu yaśo 'dhunāpi<BR>
BhP_09.11.021/2 gāyantyaghaghnamṛṣayo digibhendrapaṭṭam<BR>
BhP_09.11.021/3 taṃ nākapālavasupālakirīṭajuṣṭa<BR>
BhP_09.11.021/4 pādāmbujaṃ raghupatiṃ śaraṇaṃ prapadye<BR>
BhP_09.11.022/1 sa yaiḥ spṛṣṭo 'bhidṛṣṭo vā saṃviṣṭo 'nugato 'pi vā<BR>
BhP_09.11.022/2 kosalāste yayuḥ sthānaṃ yatra gacchanti yoginaḥ<BR>
BhP_09.11.023/1 puruṣo rāmacaritaṃ śravaṇairupadhārayan<BR>
BhP_09.11.023/2 ānṛśaṃsyaparo rājan karmabandhairvimucyate<BR>
BhP_09.11.024/0 śrīrājovāca<BR>
BhP_09.11.024/1 kathaṃ sa bhagavān rāmo bhrāt-n vā svayamātmanaḥ<BR>
BhP_09.11.024/2 tasmin vā te 'nvavartanta prajāḥ paurāśca īśvare<BR>
BhP_09.11.025/0 śrībādarāyaṇiruvāca<BR>
BhP_09.11.025/1 athādiśaddigvijaye bhrāt-ṃstribhuvaneśvaraḥ<BR>
BhP_09.11.025/2 ātmānaṃ darśayan svānāṃ purīmaikṣata sānugaḥ<BR>
BhP_09.11.026/1 āsiktamārgāṃ gandhodaiḥ kariṇāṃ madaśīkaraiḥ<BR>
BhP_09.11.026/2 svāminaṃ prāptamālokya mattāṃ vā sutarāmiva<BR>
BhP_09.11.027/1 prāsādagopurasabhā caityadevagṛhādiṣu<BR>
BhP_09.11.027/2 vinyastahemakalaśaiḥ patākābhiśca maṇḍitām<BR>
BhP_09.11.028/1 pūgaiḥ savṛntai rambhābhiḥ paṭṭikābhiḥ suvāsasām<BR>
BhP_09.11.028/2 ādarśairaṃśukaiḥ sragbhiḥ kṛtakautukatoraṇām<BR>
BhP_09.11.029/1 tamupeyustatra tatra paurā arhaṇapāṇayaḥ<BR>
BhP_09.11.029/2 āśiṣo yuyujurdeva pāhīmāṃ prāk tvayoddhṛtām<BR>
BhP_09.11.030/1 tataḥ prajā vīkṣya patiṃ cirāgataṃ didṛkṣayotsṛṣṭagṛhāḥ striyo narāḥ<BR>
BhP_09.11.030/2 āruhya harmyāṇyaravindalocanam atṛptanetrāḥ kusumairavākiran<BR>
BhP_09.11.031/1 atha praviṣṭaḥ svagṛhaṃ juṣṭaṃ svaiḥ pūrvarājabhiḥ<BR>
BhP_09.11.031/2 anantākhilakoṣāḍhyamanarghyoruparicchadam<BR>
BhP_09.11.032/1 vidrumodumbaradvārairvaidūryastambhapaṅktibhiḥ<BR>
BhP_09.11.032/2 sthalairmārakataiḥ svacchairbhrājatsphaṭikabhittibhiḥ<BR>
BhP_09.11.033/1 citrasragbhiḥ paṭṭikābhirvāsomaṇigaṇāṃśukaiḥ<BR>
BhP_09.11.033/2 muktāphalaiścidullāsaiḥ kāntakāmopapattibhiḥ<BR>
BhP_09.11.034/1 dhūpadīpaiḥ surabhibhirmaṇḍitaṃ puṣpamaṇḍanaiḥ<BR>
BhP_09.11.034/2 strīpumbhiḥ surasaṅkāśairjuṣṭaṃ bhūṣaṇabhūṣaṇaiḥ<BR>
BhP_09.11.035/1 tasmin sa bhagavān rāmaḥ snigdhayā priyayeṣṭayā<BR>
BhP_09.11.035/2 reme svārāmadhīrāṇāmṛṣabhaḥ sītayā kila<BR>
BhP_09.11.036/1 bubhuje ca yathākālaṃ kāmān dharmamapīḍayan<BR>
BhP_09.11.036/2 varṣapūgān bahūn nṝṇāmabhidhyātāṅghripallavaḥ<BR>
BhP_09.12.001/0 śrīśuka uvāca<BR>
BhP_09.12.001/1 kuśasya cātithistasmān niṣadhastatsuto nabhaḥ<BR>
BhP_09.12.001/2 puṇḍarīko 'tha tatputraḥ kṣemadhanvābhavat tataḥ<BR>
BhP_09.12.002/1 devānīkastato 'nīhaḥ pāriyātro 'tha tatsutaḥ<BR>
BhP_09.12.002/2 tato balasthalastasmādvajranābho 'rkasambhavaḥ<BR>
BhP_09.12.003/1 sagaṇastatsutastasmādvidhṛtiścābhavat sutaḥ<BR>
BhP_09.12.003/2 tato hiraṇyanābho 'bhūdyogācāryastu jaimineḥ<BR>
BhP_09.12.004/1 śiṣyaḥ kauśalya ādhyātmaṃ yājñavalkyo 'dhyagādyataḥ<BR>
BhP_09.12.004/2 yogaṃ mahodayamṛṣirhṛdayagranthibhedakam<BR>
BhP_09.12.005/1 puṣpo hiraṇyanābhasya dhruvasandhistato 'bhavat<BR>
BhP_09.12.005/2 sudarśano 'thāgnivarṇaḥ śīghrastasya maruḥ sutaḥ<BR>
BhP_09.12.006/1 so 'sāv āste yogasiddhaḥ kalāpagrāmamāsthitaḥ<BR>
BhP_09.12.006/2 kalerante sūryavaṃśaṃ naṣṭaṃ bhāvayitā punaḥ<BR>
BhP_09.12.007/1 tasmāt prasuśrutastasya sandhistasyāpyamarṣaṇaḥ<BR>
BhP_09.12.007/2 mahasvāṃstatsutastasmādviśvabāhurajāyata<BR>
BhP_09.12.008/1 tataḥ prasenajit tasmāt takṣako bhavitā punaḥ<BR>
BhP_09.12.008/2 tato bṛhadbalo yastu pitrā te samare hataḥ<BR>
BhP_09.12.009/1 ete hīkṣvākubhūpālā atītāḥ śṛṇv anāgatān<BR>
BhP_09.12.009/2 bṛhadbalasya bhavitā putro nāmnā bṛhadraṇaḥ<BR>
BhP_09.12.010/1 ūrukriyaḥ sutastasya vatsavṛddho bhaviṣyati<BR>
BhP_09.12.010/2 prativyomastato bhānurdivāko vāhinīpatiḥ<BR>
BhP_09.12.011/1 sahadevastato vīro bṛhadaśvo 'tha bhānumān<BR>
BhP_09.12.011/2 pratīkāśvo bhānumataḥ supratīko 'tha tatsutaḥ<BR>
BhP_09.12.012/1 bhavitā marudevo 'tha sunakṣatro 'tha puṣkaraḥ<BR>
BhP_09.12.012/2 tasyāntarikṣastatputraḥ sutapāstadamitrajit<BR>
BhP_09.12.013/1 bṛhadrājastu tasyāpi barhistasmāt kṛtañjayaḥ<BR>
BhP_09.12.013/2 raṇañjayastasya sutaḥ sañjayo bhavitā tataḥ<BR>
BhP_09.12.014/1 tasmāc chākyo 'tha śuddhodo lāṅgalastatsutaḥ smṛtaḥ<BR>
BhP_09.12.014/2 tataḥ prasenajit tasmāt kṣudrako bhavitā tataḥ<BR>
BhP_09.12.015/1 raṇako bhavitā tasmāt surathastanayastataḥ<BR>
BhP_09.12.015/2 sumitro nāma niṣṭhānta ete bārhadbalānvayāḥ<BR>
BhP_09.12.016/1 ikṣvākūṇāmayaṃ vaṃśaḥ sumitrānto bhaviṣyati<BR>
BhP_09.12.016/2 yatastaṃ prāpya rājānaṃ saṃsthāṃ prāpsyati vai kalau<BR>
BhP_09.13.001/0 śrīśuka uvāca<BR>
BhP_09.13.001/1 nimirikṣvākutanayo vasiṣṭhamavṛtartvijam<BR>
BhP_09.13.001/2 ārabhya satraṃ so 'pyāha śakreṇa prāg vṛto 'smi bhoḥ<BR>
BhP_09.13.002/1 taṃ nirvartyāgamiṣyāmi tāvan māṃ pratipālaya<BR>
BhP_09.13.002/2 tūṣṇīmāsīdgṛhapatiḥ so 'pīndrasyākaron makham<BR>
BhP_09.13.003/1 nimittaścalamidaṃ vidvān satramārabhatāmātmavān<BR>
BhP_09.13.003/2 ṛtvigbhiraparaistāvan nāgamadyāvatā guruḥ<BR>
BhP_09.13.004/1 śiṣyavyatikramaṃ vīkṣya taṃ nirvartyāgato guruḥ<BR>
BhP_09.13.004/2 aśapat patatāddeho nimeḥ paṇḍitamāninaḥ<BR>
BhP_09.13.005/1 nimiḥ pratidadau śāpaṃ gurave 'dharmavartine<BR>
BhP_09.13.005/2 tavāpi patatāddeho lobhāddharmamajānataḥ<BR>
BhP_09.13.006/1 ityutsasarja svaṃ dehaṃ nimiradhyātmakovidaḥ<BR>
BhP_09.13.006/2 mitrāvaruṇayorjajñe urvaśyāṃ prapitāmahaḥ<BR>
BhP_09.13.007/1 gandhavastuṣu taddehaṃ nidhāya munisattamāḥ<BR>
BhP_09.13.007/2 samāpte satrayāge ca devān ūcuḥ samāgatān<BR>
BhP_09.13.008/1 rājño jīvatu deho 'yaṃ prasannāḥ prabhavo yadi<BR>
BhP_09.13.008/2 tathetyukte nimiḥ prāha mā bhūn me dehabandhanam<BR>
BhP_09.13.009/1 yasya yogaṃ na vāñchanti viyogabhayakātarāḥ<BR>
BhP_09.13.009/2 bhajanti caraṇāmbhojaṃ munayo harimedhasaḥ<BR>
BhP_09.13.010/1 dehaṃ nāvarurutse 'haṃ duḥkhaśokabhayāvaham<BR>
BhP_09.13.010/2 sarvatrāsya yato mṛtyurmatsyānāmudake yathā<BR>
BhP_09.13.011/0 devā ūcuḥ<BR>
BhP_09.13.011/1 videha uṣyatāṃ kāmaṃ locaneṣu śarīriṇām<BR>
BhP_09.13.011/2 unmeṣaṇanimeṣābhyāṃ lakṣito 'dhyātmasaṃsthitaḥ<BR>
BhP_09.13.012/1 arājakabhayaṃ n-ṇāṃ manyamānā maharṣayaḥ<BR>
BhP_09.13.012/2 dehaṃ mamanthuḥ sma nimeḥ kumāraḥ samajāyata<BR>
BhP_09.13.013/1 janmanā janakaḥ so 'bhūdvaidehastu videhajaḥ<BR>
BhP_09.13.013/2 mithilo mathanāj jāto mithilā yena nirmitā<BR>
BhP_09.13.014/1 tasmādudāvasustasya putro 'bhūn nandivardhanaḥ<BR>
BhP_09.13.014/2 tataḥ suketustasyāpi devarāto mahīpate<BR>
BhP_09.13.015/1 tasmādbṛhadrathastasya mahāvīryaḥ sudhṛtpitā<BR>
BhP_09.13.015/2 sudhṛterdhṛṣṭaketurvai haryaśvo 'tha marustataḥ<BR>
BhP_09.13.016/1 maroḥ pratīpakastasmāj jātaḥ kṛtaratho yataḥ<BR>
BhP_09.13.016/2 devamīḍhastasya putro viśruto 'tha mahādhṛtiḥ<BR>
BhP_09.13.017/1 kṛtirātastatastasmān mahāromā ca tatsutaḥ<BR>
BhP_09.13.017/2 svarṇaromā sutastasya hrasvaromā vyajāyata<BR>
BhP_09.13.018/1 tataḥ śīradhvajo jajñe yajñārthaṃ karṣato mahīm<BR>
BhP_09.13.018/2 sītā śīrāgrato jātā tasmāt śīradhvajaḥ smṛtaḥ<BR>
BhP_09.13.019/1 kuśadhvajastasya putrastato dharmadhvajo nṛpaḥ<BR>
BhP_09.13.019/2 dharmadhvajasya dvau putrau kṛtadhvajamitadhvajau<BR>
BhP_09.13.020/1 kṛtadhvajāt keśidhvajaḥ khāṇḍikyastu mitadhvajāt<BR>
BhP_09.13.020/2 kṛtadhvajasuto rājannātmavidyāviśāradaḥ<BR>
BhP_09.13.021/1 khāṇḍikyaḥ karmatattvajño bhītaḥ keśidhvajāddrutaḥ<BR>
BhP_09.13.021/2 bhānumāṃstasya putro 'bhūc chatadyumnastu tatsutaḥ<BR>
BhP_09.13.022/1 śucistu tanayastasmāt sanadvājaḥ suto 'bhavat<BR>
BhP_09.13.022/2 ūrjaketuḥ sanadvājādajo 'tha purujit sutaḥ<BR>
BhP_09.13.023/1 ariṣṭanemistasyāpi śrutāyustat supārśvakaḥ<BR>
BhP_09.13.023/2 tataścitraratho yasya kṣemādhirmithilādhipaḥ<BR>
BhP_09.13.024/1 tasmāt samarathastasya sutaḥ satyarathastataḥ<BR>
BhP_09.13.024/2 āsīdupagurustasmādupagupto 'gnisambhavaḥ<BR>
BhP_09.13.025/1 vasvananto 'tha tatputro yuyudho yat subhāṣaṇaḥ<BR>
BhP_09.13.025/2 śrutastato jayastasmādvijayo 'smādṛtaḥ sutaḥ<BR>
BhP_09.13.026/1 śunakastatsuto jajñe vītahavyo dhṛtistataḥ<BR>
BhP_09.13.026/2 bahulāśvo dhṛtestasya kṛtirasya mahāvaśī<BR>
BhP_09.13.027/1 ete vai maithilā rājannātmavidyāviśāradāḥ<BR>
BhP_09.13.027/2 yogeśvaraprasādena dvandvairmuktā gṛheṣv api<BR>
BhP_09.14.001/0 śrīśuka uvāca<BR>
BhP_09.14.001/1 athātaḥ śrūyatāṃ rājan vaṃśaḥ somasya pāvanaḥ<BR>
BhP_09.14.001/2 yasminnailādayo bhūpāḥ kīrtyante puṇyakīrtayaḥ<BR>
BhP_09.14.002/1 sahasraśirasaḥ puṃso nābhihradasaroruhāt<BR>
BhP_09.14.002/2 jātasyāsīt suto dhāturatriḥ pitṛsamo guṇaiḥ<BR>
BhP_09.14.003/1 tasya dṛgbhyo 'bhavat putraḥ somo 'mṛtamayaḥ kila<BR>
BhP_09.14.003/2 viprauṣadhyuḍugaṇānāṃ brahmaṇā kalpitaḥ patiḥ<BR>
BhP_09.14.004/1 so 'yajadrājasūyena vijitya bhuvanatrayam<BR>
BhP_09.14.004/2 patnīṃ bṛhaspaterdarpāt tārāṃ nāmāharadbalāt<BR>
BhP_09.14.005/1 yadā sa devaguruṇā yācito 'bhīkṣṇaśo madāt<BR>
BhP_09.14.005/2 nātyajat tatkṛte jajñe suradānavavigrahaḥ<BR>
BhP_09.14.006/1 śukro bṛhaspaterdveṣādagrahīt sāsuroḍupam<BR>
BhP_09.14.006/2 haro gurusutaṃ snehāt sarvabhūtagaṇāvṛtaḥ<BR>
BhP_09.14.007/1 sarvadevagaṇopeto mahendro gurumanvayāt<BR>
BhP_09.14.007/2 surāsuravināśo 'bhūt samarastārakāmayaḥ<BR>
BhP_09.14.008/1 nivedito 'thāṅgirasā somaṃ nirbhartsya viśvakṛt<BR>
BhP_09.14.008/2 tārāṃ svabhartre prāyacchadantarvatnīmavait patiḥ<BR>
BhP_09.14.009/1 tyaja tyajāśu duṣprajñe matkṣetrādāhitaṃ paraiḥ<BR>
BhP_09.14.009/2 nāhaṃ tvāṃ bhasmasāt kuryāṃ striyaṃ sāntānike 'sati<BR>
BhP_09.14.010/1 tatyāja vrīḍitā tārā kumāraṃ kanakaprabham<BR>
BhP_09.14.010/2 spṛhāmāṅgirasaścakre kumāre soma eva ca<BR>
BhP_09.14.011/1 mamāyaṃ na tavetyuccaistasmin vivadamānayoḥ<BR>
BhP_09.14.011/2 papracchurṛṣayo devā naivoce vrīḍitā tu sā<BR>
BhP_09.14.012/1 kumāro mātaraṃ prāha kupito 'līkalajjayā<BR>
BhP_09.14.012/2 kiṃ na vacasyasadvṛtte ātmāvadyaṃ vadāśu me<BR>
BhP_09.14.013/1 brahmā tāṃ raha āhūya samaprākṣīc ca sāntvayan<BR>
BhP_09.14.013/2 somasyetyāha śanakaiḥ somastaṃ tāvadagrahīt<BR>
BhP_09.14.014/1 tasyātmayonirakṛta budha ityabhidhāṃ nṛpa<BR>
BhP_09.14.014/2 buddhyā gambhīrayā yena putreṇāpoḍurāṇ mudam<BR>
BhP_09.14.015/1 tataḥ purūravā jajñe ilāyāṃ ya udāhṛtaḥ<BR>
BhP_09.14.015/2 tasya rūpaguṇaudārya śīladraviṇavikramān<BR>
BhP_09.14.016/1 śrutvorvaśīndrabhavane gīyamānān surarṣiṇā<BR>
BhP_09.14.016/2 tadantikamupeyāya devī smaraśarārditā<BR>
BhP_09.14.017/1 mitrāvaruṇayoḥ śāpādāpannā naralokatām<BR>
BhP_09.14.017/2 niśamya puruṣaśreṣṭhaṃ kandarpamiva rūpiṇam<BR>
BhP_09.14.017/3 dhṛtiṃ viṣṭabhya lalanā upatasthe tadantike<BR>
BhP_09.14.018/1 sa tāṃ vilokya nṛpatirharṣeṇotphullalocanaḥ<BR>
BhP_09.14.018/2 uvāca ślakṣṇayā vācā devīṃ hṛṣṭatanūruhaḥ<BR>
BhP_09.14.019/0 śrīrājovāca<BR>
BhP_09.14.019/1 svāgataṃ te varārohe āsyatāṃ karavāma kim<BR>
BhP_09.14.019/2 saṃramasva mayā sākaṃ ratirnau śāśvatīḥ samāḥ<BR>
BhP_09.14.020/0 urvaśyuvāca<BR>
BhP_09.14.020/1 kasyāstvayi na sajjeta mano dṛṣṭiśca sundara<BR>
BhP_09.14.020/2 yadaṅgāntaramāsādya cyavate ha riraṃsayā<BR>
BhP_09.14.021/1 etāv uraṇakau rājan nyāsau rakṣasva mānada<BR>
BhP_09.14.021/2 saṃraṃsye bhavatā sākaṃ ślāghyaḥ strīṇāṃ varaḥ smṛtaḥ<BR>
BhP_09.14.022/1 ghṛtaṃ me vīra bhakṣyaṃ syān nekṣe tvānyatra maithunāt<BR>
BhP_09.14.022/2 vivāsasaṃ tat tatheti pratipede mahāmanāḥ<BR>
BhP_09.14.023/1 aho rūpamaho bhāvo naralokavimohanam<BR>
BhP_09.14.023/2 ko na seveta manujo devīṃ tvāṃ svayamāgatām<BR>
BhP_09.14.024/1 tayā sa puruṣaśreṣṭho ramayantyā yathārhataḥ<BR>
BhP_09.14.024/2 reme suravihāreṣu kāmaṃ caitrarathādiṣu<BR>
BhP_09.14.025/1 ramamāṇastayā devyā padmakiñjalkagandhayā<BR>
BhP_09.14.025/2 tanmukhāmodamuṣito mumude 'hargaṇān bahūn<BR>
BhP_09.14.026/1 apaśyannurvaśīmindro gandharvān samacodayat<BR>
BhP_09.14.026/2 urvaśīrahitaṃ mahyamāsthānaṃ nātiśobhate<BR>
BhP_09.14.027/1 te upetya mahārātre tamasi pratyupasthite<BR>
BhP_09.14.027/2 urvaśyā uraṇau jahrurnyastau rājani jāyayā<BR>
BhP_09.14.028/1 niśamyākranditaṃ devī putrayornīyamānayoḥ<BR>
BhP_09.14.028/2 hatāsmyahaṃ kunāthena napuṃsā vīramāninā<BR>
BhP_09.14.029/1 yadviśrambhādahaṃ naṣṭā hṛtāpatyā ca dasyubhiḥ<BR>
BhP_09.14.029/2 yaḥ śete niśi santrasto yathā nārī divā pumān<BR>
BhP_09.14.030/1 iti vāksāyakairbiddhaḥ pratottrairiva kuñjaraḥ<BR>
BhP_09.14.030/2 niśi nistriṃśamādāya vivastro 'bhyadravadruṣā<BR>
BhP_09.14.031/1 te visṛjyoraṇau tatra vyadyotanta sma vidyutaḥ<BR>
BhP_09.14.031/2 ādāya meṣāv āyāntaṃ nagnamaikṣata sā patim<BR>
BhP_09.14.032/1 ailo 'pi śayane jāyāmapaśyan vimanā iva<BR>
BhP_09.14.032/2 taccitto vihvalaḥ śocan babhrāmonmattavan mahīm<BR>
BhP_09.14.033/1 sa tāṃ vīkṣya kurukṣetre sarasvatyāṃ ca tatsakhīḥ<BR>
BhP_09.14.033/2 pañca prahṛṣṭavadanaḥ prāha sūktaṃ purūravāḥ<BR>
BhP_09.14.034/1 aho jāye tiṣṭha tiṣṭha ghore na tyaktumarhasi<BR>
BhP_09.14.034/2 māṃ tvamadyāpyanirvṛtya vacāṃsi kṛṇavāvahai<BR>
BhP_09.14.035/1 sudeho 'yaṃ patatyatra devi dūraṃ hṛtastvayā<BR>
BhP_09.14.035/2 khādantyenaṃ vṛkā gṛdhrāstvatprasādasya nāspadam<BR>
BhP_09.14.036/0 urvaśyuvāca<BR>
BhP_09.14.036/1 mā mṛthāḥ puruṣo 'si tvaṃ mā sma tvādyurvṛkā ime<BR>
BhP_09.14.036/2 kvāpi sakhyaṃ na vai strīṇāṃ vṛkāṇāṃ hṛdayaṃ yathā<BR>
BhP_09.14.037/1 striyo hyakaruṇāḥ krūrā durmarṣāḥ priyasāhasāḥ<BR>
BhP_09.14.037/2 ghnantyalpārthe 'pi viśrabdhaṃ patiṃ bhrātaramapyuta<BR>
BhP_09.14.038/1 vidhāyālīkaviśrambhamajñeṣu tyaktasauhṛdāḥ<BR>
BhP_09.14.038/2 navaṃ navamabhīpsantyaḥ puṃścalyaḥ svairavṛttayaḥ<BR>
BhP_09.14.039/1 saṃvatsarānte hi bhavān ekarātraṃ mayeśvaraḥ<BR>
BhP_09.14.039/2 raṃsyatyapatyāni ca te bhaviṣyantyaparāṇi bhoḥ<BR>
BhP_09.14.040/1 antarvatnīmupālakṣya devīṃ sa prayayau purīm<BR>
BhP_09.14.040/2 punastatra gato 'bdānte urvaśīṃ vīramātaram<BR>
BhP_09.14.041/1 upalabhya mudā yuktaḥ samuvāsa tayā niśām<BR>
BhP_09.14.041/2 athainamurvaśī prāha kṛpaṇaṃ virahāturam<BR>
BhP_09.14.042/1 gandharvān upadhāvemāṃstubhyaṃ dāsyanti māmiti<BR>
BhP_09.14.042/2 tasya saṃstuvatastuṣṭā agnisthālīṃ dadurnṛpa<BR>
BhP_09.14.042/3 urvaśīṃ manyamānastāṃ so 'budhyata caran vane<BR>
BhP_09.14.043/1 sthālīṃ nyasya vane gatvā gṛhān ādhyāyato niśi<BR>
BhP_09.14.043/2 tretāyāṃ sampravṛttāyāṃ manasi trayyavartata<BR>
BhP_09.14.044/1 sthālīsthānaṃ gato 'śvatthaṃ śamīgarbhaṃ vilakṣya saḥ<BR>
BhP_09.14.044/2 tena dve araṇī kṛtvā urvaśīlokakāmyayā<BR>
BhP_09.14.045/1 urvaśīṃ mantrato dhyāyannadharāraṇimuttarām<BR>
BhP_09.14.045/2 ātmānamubhayormadhye yat tat prajananaṃ prabhuḥ<BR>
BhP_09.14.046/1 tasya nirmanthanāj jāto jātavedā vibhāvasuḥ<BR>
BhP_09.14.046/2 trayyā sa vidyayā rājñā putratve kalpitastrivṛt<BR>
BhP_09.14.047/1 tenāyajata yajñeśaṃ bhagavantamadhokṣajam<BR>
BhP_09.14.047/2 urvaśīlokamanvicchan sarvadevamayaṃ harim<BR>
BhP_09.14.048/1 eka eva purā vedaḥ praṇavaḥ sarvavāṅmayaḥ<BR>
BhP_09.14.048/2 devo nārāyaṇo nānya eko 'gnirvarṇa eva ca<BR>
BhP_09.14.049/1 purūravasa evāsīt trayī tretāmukhe nṛpa<BR>
BhP_09.14.049/2 agninā prajayā rājā lokaṃ gāndharvameyivān<BR>
BhP_09.15.001/0 śrībādarāyaṇiruvāca<BR>
BhP_09.15.001/1 ailasya corvaśīgarbhāt ṣaḍ āsannātmajā nṛpa<BR>
BhP_09.15.001/2 āyuḥ śrutāyuḥ satyāyū rayo 'tha vijayo jayaḥ<BR>
BhP_09.15.002/1 śrutāyorvasumān putraḥ satyāyośca śrutañjayaḥ<BR>
BhP_09.15.002/2 rayasya suta ekaśca jayasya tanayo 'mitaḥ<BR>
BhP_09.15.003/1 bhīmastu vijayasyātha kāñcano hotrakastataḥ<BR>
BhP_09.15.003/2 tasya jahnuḥ suto gaṅgāṃ gaṇḍūṣīkṛtya yo 'pibat<BR>
BhP_09.15.003/3 jahnostu purustasyātha balākaścātmajo 'jakaḥ<BR>
BhP_09.15.004/1 tataḥ kuśaḥ kuśasyāpi kuśāmbustanayo vasuḥ<BR>
BhP_09.15.004/2 kuśanābhaśca catvāro gādhirāsīt kuśāmbujaḥ<BR>
BhP_09.15.005/1 tasya satyavatīṃ kanyāmṛcīko 'yācata dvijaḥ<BR>
BhP_09.15.005/2 varaṃ visadṛśaṃ matvā gādhirbhārgavamabravīt<BR>
BhP_09.15.006/1 ekataḥ śyāmakarṇānāṃ hayānāṃ candravarcasām<BR>
BhP_09.15.006/2 sahasraṃ dīyatāṃ śulkaṃ kanyāyāḥ kuśikā vayam<BR>
BhP_09.15.007/1 ityuktastanmataṃ jñātvā gataḥ sa varuṇāntikam<BR>
BhP_09.15.007/2 ānīya dattvā tān aśvān upayeme varānanām<BR>
BhP_09.15.008/1 sa ṛṣiḥ prārthitaḥ patnyā śvaśrvā cāpatyakāmyayā<BR>
BhP_09.15.008/2 śrapayitvobhayairmantraiścaruṃ snātuṃ gato muniḥ<BR>
BhP_09.15.009/1 tāvat satyavatī mātrā svacaruṃ yācitā satī<BR>
BhP_09.15.009/2 śreṣṭhaṃ matvā tayāyacchan mātre māturadat svayam<BR>
BhP_09.15.010/1 tadviditvā muniḥ prāha patnīṃ kaṣṭamakāraṣīḥ<BR>
BhP_09.15.010/2 ghoro daṇḍadharaḥ putro bhrātā te brahmavittamaḥ<BR>
BhP_09.15.011/1 prasāditaḥ satyavatyā maivaṃ bhūriti bhārgavaḥ<BR>
BhP_09.15.011/2 atha tarhi bhavet pautrojamadagnistato 'bhavat<BR>
BhP_09.15.012/1 sā cābhūt sumahatpuṇyā kauśikī lokapāvanī<BR>
BhP_09.15.012/2 reṇoḥ sutāṃ reṇukāṃ vai jamadagniruvāha yām<BR>
BhP_09.15.013/1 tasyāṃ vai bhārgavaṛṣeḥ sutā vasumadādayaḥ<BR>
BhP_09.15.013/2 yavīyān jajña eteṣāṃ rāma ityabhiviśrutaḥ<BR>
BhP_09.15.014/1 yamāhurvāsudevāṃśaṃ haihayānāṃ kulāntakam<BR>
BhP_09.15.014/2 triḥsaptakṛtvo ya imāṃ cakre niḥkṣatriyāṃ mahīm<BR>
BhP_09.15.015/1 dṛptaṃ kṣatraṃ bhuvo bhāramabrahmaṇyamanīnaśat<BR>
BhP_09.15.015/2 rajastamovṛtamahan phalgunyapi kṛte 'ṃhasi<BR>
BhP_09.15.016/0 śrīrājovāca<BR>
BhP_09.15.016/1 kiṃ tadaṃho bhagavato rājanyairajitātmabhiḥ<BR>
BhP_09.15.016/2 kṛtaṃ yena kulaṃ naṣṭaṃ kṣatriyāṇāmabhīkṣṇaśaḥ<BR>
BhP_09.15.017/0 śrībādarāyaṇiruvāca<BR>
BhP_09.15.017/1 haihayānāmadhipatirarjunaḥ kṣatriyarṣabhaḥ<BR>
BhP_09.15.017/2 dattaṃ nārāyaṇāṃśāṃśamārādhya parikarmabhiḥ<BR>
BhP_09.15.018/1 bāhūn daśaśataṃ lebhe durdharṣatvamarātiṣu<BR>
BhP_09.15.018/2 avyāhatendriyaujaḥ śrī tejovīryayaśobalam<BR>
BhP_09.15.019/1 yogeśvaratvamaiśvaryaṃ guṇā yatrāṇimādayaḥ<BR>
BhP_09.15.019/2 cacārāvyāhatagatirlokeṣu pavano yathā<BR>
BhP_09.15.020/1 strīratnairāvṛtaḥ krīḍan revāmbhasi madotkaṭaḥ<BR>
BhP_09.15.020/2 vaijayantīṃ srajaṃ bibhradrurodha saritaṃ bhujaiḥ<BR>
BhP_09.15.021/1 viplāvitaṃ svaśibiraṃ pratisrotaḥsarijjalaiḥ<BR>
BhP_09.15.021/2 nāmṛṣyat tasya tadvīryaṃ vīramānī daśānanaḥ<BR>
BhP_09.15.022/1 gṛhīto līlayā strīṇāṃ samakṣaṃ kṛtakilbiṣaḥ<BR>
BhP_09.15.022/2 māhiṣmatyāṃ sanniruddho mukto yena kapiryathā<BR>
BhP_09.15.023/1 sa ekadā tu mṛgayāṃ vicaran vijane vane<BR>
BhP_09.15.023/2 yadṛcchayāśramapadaṃ jamadagnerupāviśat<BR>
BhP_09.15.024/1 tasmai sa naradevāya munirarhaṇamāharat<BR>
BhP_09.15.024/2 sasainyāmātyavāhāya haviṣmatyā tapodhanaḥ<BR>
BhP_09.15.025/1 sa vai ratnaṃ tu taddṛṣṭvā ātmaiśvaryātiśāyanam<BR>
BhP_09.15.025/2 tan nādriyatāgnihotryāṃ sābhilāṣaḥ sahaihayaḥ<BR>
BhP_09.15.026/1 havirdhānīmṛṣerdarpān narān hartumacodayat<BR>
BhP_09.15.026/2 te ca māhiṣmatīṃ ninyuḥ savatsāṃ krandatīṃ balāt<BR>
BhP_09.15.027/1 atha rājani niryāte rāma āśrama āgataḥ<BR>
BhP_09.15.027/2 śrutvā tat tasya daurātmyaṃ cukrodhāhirivāhataḥ<BR>
BhP_09.15.028/1 ghoramādāya paraśuṃ satūṇaṃ varma kārmukam<BR>
BhP_09.15.028/2 anvadhāvata durmarṣo mṛgendra iva yūthapam<BR>
BhP_09.15.029/1 tamāpatantaṃ bhṛguvaryamojasā dhanurdharaṃ bāṇaparaśvadhāyudham<BR>
BhP_09.15.029/2 aiṇeyacarmāmbaramarkadhāmabhir yutaṃ jaṭābhirdadṛśe purīṃ viśan<BR>
BhP_09.15.030/1 acodayaddhastirathāśvapattibhir gadāsibāṇarṣṭiśataghniśaktibhiḥ<BR>
BhP_09.15.030/2 akṣauhiṇīḥ saptadaśātibhīṣaṇās tā rāma eko bhagavān asūdayat<BR>
BhP_09.15.031/1 yato yato 'sau praharatparaśvadho mano 'nilaujāḥ paracakrasūdanaḥ<BR>
BhP_09.15.031/2 tataś tatas chinnabhujorukandharā nipetururvyāṃ hatasūtavāhanāḥ<BR>
BhP_09.15.032/1 dṛṣṭvā svasainyaṃ rudhiraughakardame raṇājire rāmakuṭhārasāyakaiḥ<BR>
BhP_09.15.032/2 vivṛkṇavarmadhvajacāpavigrahaṃ nipātitaṃ haihaya āpatadruṣā<BR>
BhP_09.15.033/1 athārjunaḥ pañcaśateṣu bāhubhir dhanuḥṣu bāṇān yugapat sa sandadhe<BR>
BhP_09.15.033/2 rāmāya rāmo 'strabhṛtāṃ samagraṇīs tānyekadhanveṣubhirācchinat samam<BR>
BhP_09.15.034/1 punaḥ svahastairacalān mṛdhe 'ṅghripān utkṣipya vegādabhidhāvato yudhi<BR>
BhP_09.15.034/2 bhujān kuṭhāreṇa kaṭhoraneminā ciccheda rāmaḥ prasabhaṃ tv aheriva<BR>
BhP_09.15.035/1 kṛttabāhoḥ śirastasya gireḥ śṛṅgamivāharat<BR>
BhP_09.15.035/2 hate pitari tatputrā ayutaṃ dudruvurbhayāt<BR>
BhP_09.15.036/1 agnihotrīmupāvartya savatsāṃ paravīrahā<BR>
BhP_09.15.036/2 samupetyāśramaṃ pitre parikliṣṭāṃ samarpayat<BR>
BhP_09.15.037/1 svakarma tat kṛtaṃ rāmaḥ pitre bhrātṛbhya eva ca<BR>
BhP_09.15.037/2 varṇayāmāsa tac chrutvājamadagnirabhāṣata<BR>
BhP_09.15.038/1 rāma rāma mahābāho bhavān pāpamakāraṣīt<BR>
BhP_09.15.038/2 avadhīn naradevaṃ yat sarvadevamayaṃ vṛthā<BR>
BhP_09.15.039/1 vayaṃ hi brāhmaṇāstāta kṣamayārhaṇatāṃ gatāḥ<BR>
BhP_09.15.039/2 yayā lokagururdevaḥ pārameṣṭhyamagāt padam<BR>
BhP_09.15.040/1 kṣamayā rocate lakṣmīrbrāhmī saurī yathā prabhā<BR>
BhP_09.15.040/2 kṣamiṇāmāśu bhagavāṃstuṣyate harirīśvaraḥ<BR>
BhP_09.15.041/1 rājño mūrdhābhiṣiktasya vadho brahmavadhādguruḥ<BR>
BhP_09.15.041/2 tīrthasaṃsevayā cāṃho jahyaṅgācyutacetanaḥ<BR>
BhP_09.16.001/0 śrīśuka uvāca<BR>
BhP_09.16.001/1 pitropaśikṣito rāmastatheti kurunandana<BR>
BhP_09.16.001/2 saṃvatsaraṃ tīrthayātrāṃ caritvāśramamāvrajat<BR>
BhP_09.16.002/1 kadācidreṇukā yātā gaṅgāyāṃ padmamālinam<BR>
BhP_09.16.002/2 gandharvarājaṃ krīḍantamapsarobhirapaśyata<BR>
BhP_09.16.003/1 vilokayantī krīḍantamudakārthaṃ nadīṃ gatā<BR>
BhP_09.16.003/2 homavelāṃ na sasmāra kiñcic citrarathaspṛhā<BR>
BhP_09.16.004/1 kālātyayaṃ taṃ vilokya muneḥ śāpaviśaṅkitā<BR>
BhP_09.16.004/2 āgatya kalaśaṃ tasthau purodhāya kṛtāñjaliḥ<BR>
BhP_09.16.005/1 vyabhicāraṃ munirjñātvā patnyāḥ prakupito 'bravīt<BR>
BhP_09.16.005/2 ghnataināṃ putrakāḥ pāpāmityuktāste na cakrire<BR>
BhP_09.16.006/1 rāmaḥ sañcoditaḥ pitrā bhrāt-n mātrā sahāvadhīt<BR>
BhP_09.16.006/2 prabhāvajño muneḥ samyak samādhestapasaśca saḥ<BR>
BhP_09.16.007/1 vareṇa cchandayāmāsa prītaḥ satyavatīsutaḥ<BR>
BhP_09.16.007/2 vavre hatānāṃ rāmo 'pi jīvitaṃ cāsmṛtiṃ vadhe<BR>
BhP_09.16.008/1 uttasthuste kuśalino nidrāpāya ivāñjasā<BR>
BhP_09.16.008/2 piturvidvāṃstapovīryaṃ rāmaścakre suhṛdvadham<BR>
BhP_09.16.009/1 ye 'rjunasya sutā rājan smarantaḥ svapiturvadham<BR>
BhP_09.16.009/2 rāmavīryaparābhūtā lebhire śarma na kvacit<BR>
BhP_09.16.010/1 ekadāśramato rāme sabhrātari vanaṃ gate<BR>
BhP_09.16.010/2 vairaṃ siṣādhayiṣavo labdhacchidrā upāgaman<BR>
BhP_09.16.011/1 dṛṣṭvāgnyāgāra āsīnamāveśitadhiyaṃ munim<BR>
BhP_09.16.011/2 bhagavatyuttamaśloke jaghnuste pāpaniścayāḥ<BR>
BhP_09.16.012/1 yācyamānāḥ kṛpaṇayā rāmamātrātidāruṇāḥ<BR>
BhP_09.16.012/2 prasahya śira utkṛtya ninyuste kṣatrabandhavaḥ<BR>
BhP_09.16.013/1 reṇukā duḥkhaśokārtā nighnantyātmānamātmanā<BR>
BhP_09.16.013/2 rāma rāmeti tāteti vicukrośoccakaiḥ satī<BR>
BhP_09.16.014/1 tadupaśrutya dūrasthā hā rāmetyārtavat svanam<BR>
BhP_09.16.014/2 tvarayāśramamāsādya dadṛśuḥ pitaraṃ hatam<BR>
BhP_09.16.015/1 te duḥkharoṣāmarṣārti śokavegavimohitāḥ<BR>
BhP_09.16.015/2 hā tāta sādho dharmiṣṭha tyaktvāsmān svargato bhavān<BR>
BhP_09.16.016/1 vilapyaivaṃ piturdehaṃ nidhāya bhrātṛṣu svayam<BR>
BhP_09.16.016/2 pragṛhya paraśuṃ rāmaḥ kṣatrāntāya mano dadhe<BR>
BhP_09.16.017/1 gatvā māhiṣmatīṃ rāmo brahmaghnavihataśriyam<BR>
BhP_09.16.017/2 teṣāṃ sa śīrṣabhī rājan madhye cakre mahāgirim<BR>
BhP_09.16.018/1 tadraktena nadīṃ ghorāmabrahmaṇyabhayāvahām<BR>
BhP_09.16.018/2 hetuṃ kṛtvā pitṛvadhaṃ kṣatre 'maṅgalakāriṇi<BR>
BhP_09.16.019/1 triḥsaptakṛtvaḥ pṛthivīṃ kṛtvā niḥkṣatriyāṃ prabhuḥ<BR>
BhP_09.16.019/2 samantapañcake cakre śoṇitodān hradān nava<BR>
BhP_09.16.020/1 pituḥ kāyena sandhāya śira ādāya barhiṣi<BR>
BhP_09.16.020/2 sarvadevamayaṃ devamātmānamayajan makhaiḥ<BR>
BhP_09.16.021/1 dadau prācīṃ diśaṃ hotre brahmaṇe dakṣiṇāṃ diśam<BR>
BhP_09.16.021/2 adhvaryave pratīcīṃ vai udgātre uttarāṃ diśam<BR>
BhP_09.16.022/1 anyebhyo 'vāntaradiśaḥ kaśyapāya ca madhyataḥ<BR>
BhP_09.16.022/2 āryāvartamupadraṣṭre sadasyebhyastataḥ param<BR>
BhP_09.16.023/1 tataścāvabhṛthasnāna vidhūtāśeṣakilbiṣaḥ<BR>
BhP_09.16.023/2 sarasvatyāṃ mahānadyāṃ reje vyabbhra ivāṃśumān<BR>
BhP_09.16.024/1 svadehaṃ jamadagnistu labdhvā saṃjñānalakṣaṇam<BR>
BhP_09.16.024/2 ṛṣīṇāṃ maṇḍale so 'bhūt saptamo rāmapūjitaḥ<BR>
BhP_09.16.025/1 jāmadagnyo 'pi bhagavān rāmaḥ kamalalocanaḥ<BR>
BhP_09.16.025/2 āgāminyantare rājan vartayiṣyati vai bṛhat<BR>
BhP_09.16.026/1 āste 'dyāpi mahendrādrau nyastadaṇḍaḥ praśāntadhīḥ<BR>
BhP_09.16.026/2 upagīyamānacaritaḥ siddhagandharvacāraṇaiḥ<BR>
BhP_09.16.027/1 evaṃ bhṛguṣu viśvātmā bhagavān harirīśvaraḥ<BR>
BhP_09.16.027/2 avatīrya paraṃ bhāraṃ bhuvo 'han bahuśo nṛpān<BR>
BhP_09.16.028/1 gādherabhūn mahātejāḥ samiddha iva pāvakaḥ<BR>
BhP_09.16.028/2 tapasā kṣātramutsṛjya yo lebhe brahmavarcasam<BR>
BhP_09.16.029/1 viśvāmitrasya caivāsan putrā ekaśataṃ nṛpa<BR>
BhP_09.16.029/2 madhyamastu madhucchandā madhucchandasa eva te<BR>
BhP_09.16.030/1 putraṃ kṛtvā śunaḥśephaṃ devarātaṃ ca bhārgavam<BR>
BhP_09.16.030/2 ājīgartaṃ sutān āha jyeṣṭha eṣa prakalpyatām<BR>
BhP_09.16.031/1 yo vai hariścandramakhe vikrītaḥ puruṣaḥ paśuḥ<BR>
BhP_09.16.031/2 stutvā devān prajeśādīn mumuce pāśabandhanāt<BR>
BhP_09.16.032/1 yo rāto devayajane devairgādhiṣu tāpasaḥ<BR>
BhP_09.16.032/2 devarāta iti khyātaḥ śunaḥśephastu bhārgavaḥ<BR>
BhP_09.16.033/1 ye madhucchandaso jyeṣṭhāḥ kuśalaṃ menire na tat<BR>
BhP_09.16.033/2 aśapat tān muniḥ kruddho mlecchā bhavata durjanāḥ<BR>
BhP_09.16.034/1 sa hovāca madhucchandāḥ sārdhaṃ pañcāśatā tataḥ<BR>
BhP_09.16.034/2 yan no bhavān sañjānīte tasmiṃstiṣṭhāmahe vayam<BR>
BhP_09.16.035/1 jyeṣṭhaṃ mantradṛśaṃ cakrustvāmanvañco vayaṃ sma hi<BR>
BhP_09.16.035/2 viśvāmitraḥ sutān āha vīravanto bhaviṣyatha<BR>
BhP_09.16.035/3 ye mānaṃ me 'nugṛhṇanto vīravantamakarta mām<BR>
BhP_09.16.036/1 eṣa vaḥ kuśikā vīro devarātastamanvita<BR>
BhP_09.16.036/2 anye cāṣṭakahārīta jayakratumadādayaḥ<BR>
BhP_09.16.037/1 evaṃ kauśikagotraṃ tu viśvāmitraiḥ pṛthagvidham<BR>
BhP_09.16.037/2 pravarāntaramāpannaṃ taddhi caivaṃ prakalpitam<BR>
BhP_09.17.001/0 śrībādarāyaṇiruvāca<BR>
BhP_09.17.001/1 yaḥ purūravasaḥ putra āyustasyābhavan sutāḥ<BR>
BhP_09.17.001/2 nahuṣaḥ kṣatravṛddhaśca rajī rābhaśca vīryavān<BR>
BhP_09.17.002/1 anenā iti rājendra śṛṇu kṣatravṛdho 'nvayam<BR>
BhP_09.17.002/2 kṣatravṛddhasutasyāsan suhotrasyātmajāstrayaḥ<BR>
BhP_09.17.003/1 kāśyaḥ kuśo gṛtsamada iti gṛtsamadādabhūt<BR>
BhP_09.17.003/2 śunakaḥ śaunako yasya bahvṛcapravaro muniḥ<BR>
BhP_09.17.004/1 kāśyasya kāśistatputro rāṣṭro dīrghatamaḥpitā<BR>
BhP_09.17.004/2 dhanvantarirdīrghatamasa āyurvedapravartakaḥ<BR>
BhP_09.17.005/1 yajñabhug vāsudevāṃśaḥ smṛtamātrārtināśanaḥ<BR>
BhP_09.17.005/2 tatputraḥ ketumān asya jajñe bhīmarathastataḥ<BR>
BhP_09.17.006/1 divodāso dyumāṃstasmāt pratardana iti smṛtaḥ<BR>
BhP_09.17.006/2 sa eva śatrujidvatsa ṛtadhvaja itīritaḥ<BR>
BhP_09.17.006/3 tathā kuvalayāśveti prokto 'larkādayastataḥ<BR>
BhP_09.17.007/1 ṣaṣṭiṃ varṣasahasrāṇi ṣaṣṭiṃ varṣaśatāni ca<BR>
BhP_09.17.007/2 nālarkādaparo rājan bubhuje medinīṃ yuvā<BR>
BhP_09.17.008/1 alarkāt santatistasmāt sunītho 'tha niketanaḥ<BR>
BhP_09.17.008/2 dharmaketuḥ sutastasmāt satyaketurajāyata<BR>
BhP_09.17.009/1 dhṛṣṭaketustatastasmāt sukumāraḥ kṣitīśvaraḥ<BR>
BhP_09.17.009/2 vītihotro 'sya bhargo 'to bhārgabhūmirabhūn nṛpa<BR>
BhP_09.17.010/1 itīme kāśayo bhūpāḥ kṣatravṛddhānvayāyinaḥ<BR>
BhP_09.17.010/2 rābhasya rabhasaḥ putro gambhīraścākriyastataḥ<BR>
BhP_09.17.011/1 tadgotraṃ brahmavij jajñe śṛṇu vaṃśamanenasaḥ<BR>
BhP_09.17.011/2 śuddhastataḥ śucistasmāc citrakṛddharmasārathiḥ<BR>
BhP_09.17.012/1 tataḥ śāntarajo jajñe kṛtakṛtyaḥ sa ātmavān<BR>
BhP_09.17.012/2 rajeḥ pañcaśatānyāsan putrāṇāmamitaujasām<BR>
BhP_09.17.013/1 devairabhyarthito daityān hatvendrāyādadāddivam<BR>
BhP_09.17.013/2 indrastasmai punardattvā gṛhītvā caraṇau rajeḥ<BR>
BhP_09.17.014/1 ātmānamarpayāmāsa prahrādādyariśaṅkitaḥ<BR>
BhP_09.17.014/2 pitaryuparate putrā yācamānāya no daduḥ<BR>
BhP_09.17.015/1 triviṣṭapaṃ mahendrāya yajñabhāgān samādaduḥ<BR>
BhP_09.17.015/2 guruṇā hūyamāne 'gnau balabhit tanayān rajeḥ<BR>
BhP_09.17.016/1 avadhīdbhraṃśitān mārgān na kaścidavaśeṣitaḥ<BR>
BhP_09.17.016/2 kuśāt pratiḥ kṣātravṛddhāt sañjayastatsuto jayaḥ<BR>
BhP_09.17.017/1 tataḥ kṛtaḥ kṛtasyāpi jajñe haryabalo nṛpaḥ<BR>
BhP_09.17.017/2 sahadevastato hīno jayasenastu tatsutaḥ<BR>
BhP_09.17.018/1 saṅkṛtistasya ca jayaḥ kṣatradharmā mahārathaḥ<BR>
BhP_09.17.018/2 kṣatravṛddhānvayā bhūpā ime śṛṇv atha nāhuṣān<BR>
BhP_09.18.001/0 śrīśuka uvāca<BR>
BhP_09.18.001/1 yatiryayātiḥ saṃyātirāyatirviyatiḥ kṛtiḥ<BR>
BhP_09.18.001/2 ṣaḍ ime nahuṣasyāsannindriyāṇīva dehinaḥ<BR>
BhP_09.18.002/1 rājyaṃ naicchadyatiḥ pitrā dattaṃ tatpariṇāmavit<BR>
BhP_09.18.002/2 yatra praviṣṭaḥ puruṣa ātmānaṃ nāvabudhyate<BR>
BhP_09.18.003/1 pitari bhraṃśite sthānādindrāṇyā dharṣaṇāddvijaiḥ<BR>
BhP_09.18.003/2 prāpite 'jagaratvaṃ vai yayātirabhavan nṛpaḥ<BR>
BhP_09.18.004/1 catasṛṣv ādiśaddikṣu bhrāt-n bhrātā yavīyasaḥ<BR>
BhP_09.18.004/2 kṛtadāro jugoporvīṃ kāvyasya vṛṣaparvaṇaḥ<BR>
BhP_09.18.005/0 śrīrājovāca<BR>
BhP_09.18.005/1 brahmarṣirbhagavān kāvyaḥ kṣatrabandhuśca nāhuṣaḥ<BR>
BhP_09.18.005/2 rājanyaviprayoḥ kasmādvivāhaḥ pratilomakaḥ<BR>
BhP_09.18.006/0 śrīśuka uvāca<BR>
BhP_09.18.006/1 ekadā dānavendrasya śarmiṣṭhā nāma kanyakā<BR>
BhP_09.18.006/2 sakhīsahasrasaṃyuktā guruputryā ca bhāminī<BR>
BhP_09.18.007/1 devayānyā purodyāne puṣpitadrumasaṅkule<BR>
BhP_09.18.007/2 vyacarat kalagītāli nalinīpuline 'balā<BR>
BhP_09.18.008/1 tā jalāśayamāsādya kanyāḥ kamalalocanāḥ<BR>
BhP_09.18.008/2 tīre nyasya dukūlāni vijahruḥ siñcatīrmithaḥ<BR>
BhP_09.18.009/1 vīkṣya vrajantaṃ giriśaṃ saha devyā vṛṣasthitam<BR>
BhP_09.18.009/2 sahasottīrya vāsāṃsi paryadhurvrīḍitāḥ striyaḥ<BR>
BhP_09.18.010/1 śarmiṣṭhājānatī vāso guruputryāḥ samavyayat<BR>
BhP_09.18.010/2 svīyaṃ matvā prakupitā devayānīdamabravīt<BR>
BhP_09.18.011/1 aho nirīkṣyatāmasyā dāsyāḥ karma hyasāmpratam<BR>
BhP_09.18.011/2 asmaddhāryaṃ dhṛtavatī śunīva haviradhvare<BR>
BhP_09.18.012/1 yairidaṃ tapasā sṛṣṭaṃ mukhaṃ puṃsaḥ parasya ye<BR>
BhP_09.18.012/2 dhāryate yairiha jyotiḥ śivaḥ panthāḥ pradarśitaḥ<BR>
BhP_09.18.013/1 yān vandantyupatiṣṭhante lokanāthāḥ sureśvarāḥ<BR>
BhP_09.18.013/2 bhagavān api viśvātmā pāvanaḥ śrīniketanaḥ<BR>
BhP_09.18.014/1 vayaṃ tatrāpi bhṛgavaḥ śiṣyo 'syā naḥ pitāsuraḥ<BR>
BhP_09.18.014/2 asmaddhāryaṃ dhṛtavatī śūdro vedamivāsatī<BR>
BhP_09.18.015/1 evaṃ kṣipantīṃ śarmiṣṭhā guruputrīmabhāṣata<BR>
BhP_09.18.015/2 ruṣā śvasantyuraṅgīva dharṣitā daṣṭadacchadā<BR>
BhP_09.18.016/1 ātmavṛttamavijñāya katthase bahu bhikṣuki<BR>
BhP_09.18.016/2 kiṃ na pratīkṣase 'smākaṃ gṛhān balibhujo yathā<BR>
BhP_09.18.017/1 evaṃvidhaiḥ suparuṣaiḥ kṣiptvācāryasutāṃ satīm<BR>
BhP_09.18.017/2 śarmiṣṭhā prākṣipat kūpe vāsaścādāya manyunā<BR>
BhP_09.18.018/1 tasyāṃ gatāyāṃ svagṛhaṃ yayātirmṛgayāṃ caran<BR>
BhP_09.18.018/2 prāpto yadṛcchayā kūpe jalārthī tāṃ dadarśa ha<BR>
BhP_09.18.019/1 dattvā svamuttaraṃ vāsastasyai rājā vivāsase<BR>
BhP_09.18.019/2 gṛhītvā pāṇinā pāṇimujjahāra dayāparaḥ<BR>
BhP_09.18.020/1 taṃ vīramāhauśanasī premanirbharayā girā<BR>
BhP_09.18.020/2 rājaṃstvayā gṛhīto me pāṇiḥ parapurañjaya<BR>
BhP_09.18.021/1 hastagrāho 'paro mā bhūdgṛhītāyāstvayā hi me<BR>
BhP_09.18.021/2 eṣa īśakṛto vīra sambandho nau na pauruṣaḥ<BR>
BhP_09.18.021/3 yadidaṃ kūpamagnāyā bhavato darśanaṃ mama<BR>
BhP_09.18.022/1 na brāhmaṇo me bhavitā hastagrāho mahābhuja<BR>
BhP_09.18.022/2 kacasya bārhaspatyasya śāpādyamaśapaṃ purā<BR>
BhP_09.18.023/1 yayātiranabhipretaṃ daivopahṛtamātmanaḥ<BR>
BhP_09.18.023/2 manastu tadgataṃ buddhvā pratijagrāha tadvacaḥ<BR>
BhP_09.18.024/1 gate rājani sā dhīre tatra sma rudatī pituḥ<BR>
BhP_09.18.024/2 nyavedayat tataḥ sarvamuktaṃ śarmiṣṭhayā kṛtam<BR>
BhP_09.18.025/1 durmanā bhagavān kāvyaḥ paurohityaṃ vigarhayan<BR>
BhP_09.18.025/2 stuvan vṛttiṃ ca kāpotīṃ duhitrā sa yayau purāt<BR>
BhP_09.18.026/1 vṛṣaparvā tamājñāya pratyanīkavivakṣitam<BR>
BhP_09.18.026/2 guruṃ prasādayan mūrdhnā pādayoḥ patitaḥ pathi<BR>
BhP_09.18.027/1 kṣaṇārdhamanyurbhagavān śiṣyaṃ vyācaṣṭa bhārgavaḥ<BR>
BhP_09.18.027/2 kāmo 'syāḥ kriyatāṃ rājan naināṃ tyaktumihotsahe<BR>
BhP_09.18.028/1 tathetyavasthite prāha devayānī manogatam<BR>
BhP_09.18.028/2 pitrā dattā yato yāsye sānugā yātu māmanu<BR>
BhP_09.18.029/1 pitrā dattā devayānyai śarmiṣṭhā sānugā tadā<BR>
BhP_09.18.029/2 svānāṃ tat saṅkaṭaṃ vīkṣya tadarthasya ca gauravam<BR>
BhP_09.18.029/3 devayānīṃ paryacarat strīsahasreṇa dāsavat<BR>
BhP_09.18.030/1 nāhuṣāya sutāṃ dattvā saha śarmiṣṭhayośanā<BR>
BhP_09.18.030/2 tamāha rājan charmiṣṭhāmādhāstalpe na karhicit<BR>
BhP_09.18.031/1 vilokyauśanasīṃ rājañ charmiṣṭhā suprajāṃ kvacit<BR>
BhP_09.18.031/2 tameva vavre rahasi sakhyāḥ patimṛtau satī<BR>
BhP_09.18.032/1 rājaputryārthito 'patye dharmaṃ cāvekṣya dharmavit<BR>
BhP_09.18.032/2 smaran chukravacaḥ kāle diṣṭamevābhyapadyata<BR>
BhP_09.18.033/1 yaduṃ ca turvasuṃ caiva devayānī vyajāyata<BR>
BhP_09.18.033/2 druhyuṃ cānuṃ ca pūruṃ ca śarmiṣṭhā vārṣaparvaṇī<BR>
BhP_09.18.034/1 garbhasambhavamāsuryā bharturvijñāya māninī<BR>
BhP_09.18.034/2 devayānī piturgehaṃ yayau krodhavimūrchitā<BR>
BhP_09.18.035/1 priyāmanugataḥ kāmī vacobhirupamantrayan<BR>
BhP_09.18.035/2 na prasādayituṃ śeke pādasaṃvāhanādibhiḥ<BR>
BhP_09.18.036/1 śukrastamāha kupitaḥ strīkāmānṛtapūruṣa<BR>
BhP_09.18.036/2 tvāṃ jarā viśatāṃ manda virūpakaraṇī nṛṇām<BR>
BhP_09.18.037/0 śrīyayātiruvāca<BR>
BhP_09.18.037/1 atṛpto 'smyadya kāmānāṃ brahman duhitari sma te<BR>
BhP_09.18.037/2 vyatyasyatāṃ yathākāmaṃ vayasā yo 'bhidhāsyati<BR>
BhP_09.18.038/1 iti labdhavyavasthānaḥ putraṃ jyeṣṭhamavocata<BR>
BhP_09.18.038/2 yado tāta pratīcchemāṃ jarāṃ dehi nijaṃ vayaḥ<BR>
BhP_09.18.039/1 mātāmahakṛtāṃ vatsa na tṛpto viṣayeṣv aham<BR>
BhP_09.18.039/2 vayasā bhavadīyena raṃsye katipayāḥ samāḥ<BR>
BhP_09.18.040/0 śrīyaduruvāca<BR>
BhP_09.18.040/1 notsahe jarasā sthātumantarā prāptayā tava<BR>
BhP_09.18.040/2 aviditvā sukhaṃ grāmyaṃ vaitṛṣṇyaṃ naiti pūruṣaḥ<BR>
BhP_09.18.041/1 turvasuścoditaḥ pitrā druhyuścānuśca bhārata<BR>
BhP_09.18.041/2 pratyācakhyuradharmajñā hyanitye nityabuddhayaḥ<BR>
BhP_09.18.042/1 apṛcchat tanayaṃ pūruṃ vayasonaṃ guṇādhikam<BR>
BhP_09.18.042/2 na tvamagrajavadvatsa māṃ pratyākhyātumarhasi<BR>
BhP_09.18.043/0 śrīpūruruvāca<BR>
BhP_09.18.043/1 ko nu loke manuṣyendra piturātmakṛtaḥ pumān<BR>
BhP_09.18.043/2 pratikartuṃ kṣamo yasya prasādādvindate param<BR>
BhP_09.18.044/1 uttamaścintitaṃ kuryāt proktakārī tu madhyamaḥ<BR>
BhP_09.18.044/2 adhamo 'śraddhayā kuryādakartoccaritaṃ pituḥ<BR>
BhP_09.18.045/1 iti pramuditaḥ pūruḥ pratyagṛhṇāj jarāṃ pituḥ<BR>
BhP_09.18.045/2 so 'pi tadvayasā kāmān yathāvaj jujuṣe nṛpa<BR>
BhP_09.18.046/1 saptadvīpapatiḥ saṃyak pitṛvat pālayan prajāḥ<BR>
BhP_09.18.046/2 yathopajoṣaṃ viṣayāñ jujuṣe 'vyāhatendriyaḥ<BR>
BhP_09.18.047/1 devayānyapyanudinaṃ manovāgdehavastubhiḥ<BR>
BhP_09.18.047/2 preyasaḥ paramāṃ prītimuvāha preyasī rahaḥ<BR>
BhP_09.18.048/1 ayajadyajñapuruṣaṃ kratubhirbhūridakṣiṇaiḥ<BR>
BhP_09.18.048/2 sarvadevamayaṃ devaṃ sarvavedamayaṃ harim<BR>
BhP_09.18.049/1 yasminnidaṃ viracitaṃ vyomnīva jaladāvaliḥ<BR>
BhP_09.18.049/2 nāneva bhāti nābhāti svapnamāyāmanorathaḥ<BR>
BhP_09.18.050/1 tameva hṛdi vinyasya vāsudevaṃ guhāśayam<BR>
BhP_09.18.050/2 nārāyaṇamaṇīyāṃsaṃ nirāśīrayajat prabhum<BR>
BhP_09.18.051/1 evaṃ varṣasahasrāṇi manaḥṣaṣṭhairmanaḥsukham<BR>
BhP_09.18.051/2 vidadhāno 'pi nātṛpyat sārvabhaumaḥ kadindriyaiḥ<BR>
BhP_09.19.001/0 śrīśuka uvāca<BR>
BhP_09.19.001/1 sa itthamācaran kāmān straiṇo 'pahnavamātmanaḥ<BR>
BhP_09.19.001/2 buddhvā priyāyai nirviṇṇo gāthāmetāmagāyata<BR>
BhP_09.19.002/1 śṛṇu bhārgavyamūṃ gāthāṃ madvidhācaritāṃ bhuvi<BR>
BhP_09.19.002/2 dhīrā yasyānuśocanti vane grāmanivāsinaḥ<BR>
BhP_09.19.003/1 basta eko vane kaścidvicinvan priyamātmanaḥ<BR>
BhP_09.19.003/2 dadarśa kūpe patitāṃ svakarmavaśagāmajām<BR>
BhP_09.19.004/1 tasyā uddharaṇopāyaṃ bastaḥ kāmī vicintayan<BR>
BhP_09.19.004/2 vyadhatta tīrthamuddhṛtya viṣāṇāgreṇa rodhasī<BR>
BhP_09.19.005/1 sottīrya kūpāt suśroṇī tameva cakame kila<BR>
BhP_09.19.005/2 tayā vṛtaṃ samudvīkṣya bahvyo 'jāḥ kāntakāminīḥ<BR>
BhP_09.19.006/1 pīvānaṃ śmaśrulaṃ preṣṭhaṃ mīḍhvāṃsaṃ yābhakovidam<BR>
BhP_09.19.006/2 sa eko 'javṛṣastāsāṃ bahvīnāṃ rativardhanaḥ<BR>
BhP_09.19.006/3 reme kāmagrahagrasta ātmānaṃ nāvabudhyata<BR>
BhP_09.19.007/1 tameva preṣṭhatamayā ramamāṇamajānyayā<BR>
BhP_09.19.007/2 vilokya kūpasaṃvignā nāmṛṣyadbastakarma tat<BR>
BhP_09.19.008/1 taṃ durhṛdaṃ suhṛdrūpaṃ kāminaṃ kṣaṇasauhṛdam<BR>
BhP_09.19.008/2 indriyārāmamutsṛjya svāminaṃ duḥkhitā yayau<BR>
BhP_09.19.009/1 so 'pi cānugataḥ straiṇaḥ kṛpaṇastāṃ prasāditum<BR>
BhP_09.19.009/2 kurvanniḍaviḍākāraṃ nāśaknot pathi sandhitum<BR>
BhP_09.19.010/1 tasya tatra dvijaḥ kaścidajāsvāmyacchinadruṣā<BR>
BhP_09.19.010/2 lambantaṃ vṛṣaṇaṃ bhūyaḥ sandadhe 'rthāya yogavit<BR>
BhP_09.19.011/1 sambaddhavṛṣaṇaḥ so 'pi hyajayā kūpalabdhayā<BR>
BhP_09.19.011/2 kālaṃ bahutithaṃ bhadre kāmairnādyāpi tuṣyati<BR>
BhP_09.19.012/1 tathāhaṃ kṛpaṇaḥ subhru bhavatyāḥ premayantritaḥ<BR>
BhP_09.19.012/2 ātmānaṃ nābhijānāmi mohitastava māyayā<BR>
BhP_09.19.013/1 yat pṛthivyāṃ vrīhiyavaṃ hiraṇyaṃ paśavaḥ striyaḥ<BR>
BhP_09.19.013/2 na duhyanti manaḥprītiṃ puṃsaḥ kāmahatasya te<BR>
BhP_09.19.014/1 na jātu kāmaḥ kāmānāmupabhogena śāṃyati<BR>
BhP_09.19.014/2 haviṣā kṛṣṇavartmeva bhūya evābhivardhate<BR>
BhP_09.19.015/1 yadā na kurute bhāvaṃ sarvabhūteṣv amaṅgalam<BR>
BhP_09.19.015/2 samadṛṣṭestadā puṃsaḥ sarvāḥ sukhamayā diśaḥ<BR>
BhP_09.19.016/1 yā dustyajā durmatibhirjīryato yā na jīryate<BR>
BhP_09.19.016/2 tāṃ tṛṣṇāṃ duḥkhanivahāṃ śarmakāmo drutaṃ tyajet<BR>
BhP_09.19.017/1 mātrā svasrā duhitrā vā nāviviktāsano bhavet<BR>
BhP_09.19.017/2 balavān indriyagrāmo vidvāṃsamapi karṣati<BR>
BhP_09.19.018/1 pūrṇaṃ varṣasahasraṃ me viṣayān sevato 'sakṛt<BR>
BhP_09.19.018/2 tathāpi cānusavanaṃ tṛṣṇā teṣūpajāyate<BR>
BhP_09.19.019/1 tasmādetāmahaṃ tyaktvā brahmaṇyadhyāya mānasam<BR>
BhP_09.19.019/2 nirdvandvo nirahaṅkāraścariṣyāmi mṛgaiḥ saha<BR>
BhP_09.19.020/1 dṛṣṭaṃ śrutamasadbuddhvā nānudhyāyen na sandiśet<BR>
BhP_09.19.020/2 saṃsṛtiṃ cātmanāśaṃ ca tatra vidvān sa ātmadṛk<BR>
BhP_09.19.021/1 ityuktvā nāhuṣo jāyāṃ tadīyaṃ pūrave vayaḥ<BR>
BhP_09.19.021/2 dattvā svajarasaṃ tasmādādade vigataspṛhaḥ<BR>
BhP_09.19.022/1 diśi dakṣiṇapūrvasyāṃ druhyuṃ dakṣiṇato yadum<BR>
BhP_09.19.022/2 pratīcyāṃ turvasuṃ cakra udīcyāmanumīśvaram<BR>
BhP_09.19.023/1 bhūmaṇḍalasya sarvasya pūrumarhattamaṃ viśām<BR>
BhP_09.19.023/2 abhiṣicyāgrajāṃstasya vaśe sthāpya vanaṃ yayau<BR>
BhP_09.19.024/1 āsevitaṃ varṣapūgān ṣaḍvargaṃ viṣayeṣu saḥ<BR>
BhP_09.19.024/2 kṣaṇena mumuce nīḍaṃ jātapakṣa iva dvijaḥ<BR>
BhP_09.19.025/1 sa tatra nirmuktasamastasaṅga ātmānubhūtyā vidhutatriliṅgaḥ<BR>
BhP_09.19.025/2 pare 'male brahmaṇi vāsudeve lebhe gatiṃ bhāgavatīṃ pratītaḥ<BR>
BhP_09.19.026/1 śrutvā gāthāṃ devayānī mene prastobhamātmanaḥ<BR>
BhP_09.19.026/2 strīpuṃsoḥ snehavaiklavyāt parihāsamiveritam<BR>
BhP_09.19.027/1 sā sannivāsaṃ suhṛdāṃ prapāyāmiva gacchatām<BR>
BhP_09.19.027/2 vijñāyeśvaratantrāṇāṃ māyāviracitaṃ prabhoḥ<BR>
BhP_09.19.028/1 sarvatra saṅgamutsṛjya svapnaupamyena bhārgavī<BR>
BhP_09.19.028/2 kṛṣṇe manaḥ samāveśya vyadhunol liṅgamātmanaḥ<BR>
BhP_09.19.029/1 namastubhyaṃ bhagavate vāsudevāya vedhase<BR>
BhP_09.19.029/2 sarvabhūtādhivāsāya śāntāya bṛhate namaḥ<BR>
BhP_09.20.001/0 śrībādarāyaṇiruvāca<BR>
BhP_09.20.001/1 pūrorvaṃśaṃ pravakṣyāmi yatra jāto 'si bhārata<BR>
BhP_09.20.001/2 yatra rājarṣayo vaṃśyā brahmavaṃśyāśca jajñire<BR>
BhP_09.20.002/1 janamejayo hyabhūt pūroḥ pracinvāṃstatsutastataḥ<BR>
BhP_09.20.002/2 pravīro 'tha manusyurvai tasmāc cārupado 'bhavat<BR>
BhP_09.20.003/1 tasya sudyurabhūt putrastasmādbahugavastataḥ<BR>
BhP_09.20.003/2 saṃyātistasyāhaṃyātī raudrāśvastatsutaḥ smṛtaḥ<BR>
BhP_09.20.004/1 ṛteyustasya kakṣeyuḥ sthaṇḍileyuḥ kṛteyukaḥ<BR>
BhP_09.20.004/2 jaleyuḥ sannateyuśca dharmasatyavrateyavaḥ<BR>
BhP_09.20.005/1 daśaite 'psarasaḥ putrā vaneyuścāvamaḥ smṛtaḥ<BR>
BhP_09.20.005/2 ghṛtācyāmindriyāṇīva mukhyasya jagadātmanaḥ<BR>
BhP_09.20.006/1 ṛteyo rantināvo 'bhūt trayastasyātmajā nṛpa<BR>
BhP_09.20.006/2 sumatirdhruvo 'pratirathaḥ kaṇvo 'pratirathātmajaḥ<BR>
BhP_09.20.007/1 tasya medhātithistasmāt praskannādyā dvijātayaḥ<BR>
BhP_09.20.007/2 putro 'bhūt sumate rebhirduṣmantastatsuto mataḥ<BR>
BhP_09.20.008/1 duṣmanto mṛgayāṃ yātaḥ kaṇvāśramapadaṃ gataḥ<BR>
BhP_09.20.008/2 tatrāsīnāṃ svaprabhayā maṇḍayantīṃ ramāmiva<BR>
BhP_09.20.009/1 vilokya sadyo mumuhe devamāyāmiva striyam<BR>
BhP_09.20.009/2 babhāṣe tāṃ varārohāṃ bhaṭaiḥ katipayairvṛtaḥ<BR>
BhP_09.20.010/1 taddarśanapramuditaḥ sannivṛttapariśramaḥ<BR>
BhP_09.20.010/2 papraccha kāmasantaptaḥ prahasañ ślakṣṇayā girā<BR>
BhP_09.20.011/1 kā tvaṃ kamalapatrākṣi kasyāsi hṛdayaṅgame<BR>
BhP_09.20.011/2 kiṃ svic cikīrṣitaṃ tatra bhavatyā nirjane vane<BR>
BhP_09.20.012/1 vyaktaṃ rājanyatanayāṃ vedmyahaṃ tvāṃ sumadhyame<BR>
BhP_09.20.012/2 na hi cetaḥ pauravāṇāmadharme ramate kvacit<BR>
BhP_09.20.013/0 śrīśakuntalovāca<BR>
BhP_09.20.013/1 viśvāmitrātmajaivāhaṃ tyaktā menakayā vane<BR>
BhP_09.20.013/2 vedaitadbhagavān kaṇvo vīra kiṃ karavāma te<BR>
BhP_09.20.014/1 āsyatāṃ hyaravindākṣa gṛhyatāmarhaṇaṃ ca naḥ<BR>
BhP_09.20.014/2 bhujyatāṃ santi nīvārā uṣyatāṃ yadi rocate<BR>
BhP_09.20.015/0 śrīduṣmanta uvāca<BR>
BhP_09.20.015/1 upapannamidaṃ subhru jātāyāḥ kuśikānvaye<BR>
BhP_09.20.015/2 svayaṃ hi vṛṇute rājñāṃ kanyakāḥ sadṛśaṃ varam<BR>
BhP_09.20.016/1 omityukte yathādharmamupayeme śakuntalām<BR>
BhP_09.20.016/2 gāndharvavidhinā rājā deśakālavidhānavit<BR>
BhP_09.20.017/1 amoghavīryo rājarṣirmahiṣyāṃ vīryamādadhe<BR>
BhP_09.20.017/2 śvobhūte svapuraṃ yātaḥ kālenāsūta sā sutam<BR>
BhP_09.20.018/1 kaṇvaḥ kumārasya vane cakre samucitāḥ kriyāḥ<BR>
BhP_09.20.018/2 baddhvā mṛgendraṃ tarasā krīḍati sma sa bālakaḥ<BR>
BhP_09.20.019/1 taṃ duratyayavikrāntamādāya pramadottamā<BR>
BhP_09.20.019/2 hareraṃśāṃśasambhūtaṃ bharturantikamāgamat<BR>
BhP_09.20.020/1 yadā na jagṛhe rājā bhāryāputrāv aninditau<BR>
BhP_09.20.020/2 śṛṇvatāṃ sarvabhūtānāṃ khe vāg āhāśarīriṇī<BR>
BhP_09.20.021/1 mātā bhastrā pituḥ putro yena jātaḥ sa eva saḥ<BR>
BhP_09.20.021/2 bharasva putraṃ duṣmanta māvamaṃsthāḥ śakuntalām<BR>
BhP_09.20.022/1 retodhāḥ putro nayati naradeva yamakṣayāt<BR>
BhP_09.20.022/2 tvaṃ cāsya dhātā garbhasya satyamāha śakuntalā<BR>
BhP_09.20.023/1 pitaryuparate so 'pi cakravartī mahāyaśāḥ<BR>
BhP_09.20.023/2 mahimā gīyate tasya hareraṃśabhuvo bhuvi<BR>
BhP_09.20.024/1 cakraṃ dakṣiṇahaste 'sya padmakośo 'sya pādayoḥ<BR>
BhP_09.20.024/2 īje mahābhiṣekeṇa so 'bhiṣikto 'dhirāḍ vibhuḥ<BR>
BhP_09.20.025/1 pañcapañcāśatā medhyairgaṅgāyāmanu vājibhiḥ<BR>
BhP_09.20.025/2 māmateyaṃ purodhāya yamunāmanu ca prabhuḥ<BR>
BhP_09.20.026/1 aṣṭasaptatimedhyāśvān babandha pradadadvasu<BR>
BhP_09.20.026/2 bharatasya hi dauṣmanteragniḥ sācīguṇe citaḥ<BR>
BhP_09.20.026/3 sahasraṃ badvaśo yasmin brāhmaṇā gā vibhejire<BR>
BhP_09.20.027/1 trayastriṃśacchataṃ hyaśvān baddhvā vismāpayan nṛpān<BR>
BhP_09.20.027/2 dauṣmantiratyagān māyāṃ devānāṃ gurumāyayau<BR>
BhP_09.20.028/1 mṛgān chukladataḥ kṛṣṇān hiraṇyena parīvṛtān<BR>
BhP_09.20.028/2 adāt karmaṇi maṣṇāre niyutāni caturdaśa<BR>
BhP_09.20.029/1 bharatasya mahat karma na pūrve nāpare nṛpāḥ<BR>
BhP_09.20.029/2 naivāpurnaiva prāpsyanti bāhubhyāṃ tridivaṃ yathā<BR>
BhP_09.20.030/1 kirātahūṇān yavanān pauṇḍrān kaṅkān khaśān chakān<BR>
BhP_09.20.030/2 abrahmaṇyanṛpāṃścāhan mlecchān digvijaye 'khilān<BR>
BhP_09.20.031/1 jitvā purāsurā devān ye rasaukāṃsi bhejire<BR>
BhP_09.20.031/2 devastriyo rasāṃ nītāḥ prāṇibhiḥ punarāharat<BR>
BhP_09.20.032/1 sarvān kāmān duduhatuḥ prajānāṃ tasya rodasī<BR>
BhP_09.20.032/2 samāstriṇavasāhasrīrdikṣu cakramavartayat<BR>
BhP_09.20.033/1 sa saṃrāḍ lokapālākhyamaiśvaryamadhirāṭ śriyam<BR>
BhP_09.20.033/2 cakraṃ cāskhalitaṃ prāṇān mṛṣetyupararāma ha<BR>
BhP_09.20.034/1 tasyāsan nṛpa vaidarbhyaḥ patnyastisraḥ susammatāḥ<BR>
BhP_09.20.034/2 jaghnustyāgabhayāt putrān nānurūpā itīrite<BR>
BhP_09.20.035/1 tasyaivaṃ vitathe vaṃśe tadarthaṃ yajataḥ sutam<BR>
BhP_09.20.035/2 marutstomena maruto bharadvājamupādaduḥ<BR>
BhP_09.20.036/1 antarvatnyāṃ bhrātṛpatnyāṃ maithunāya bṛhaspatiḥ<BR>
BhP_09.20.036/2 pravṛtto vārito garbhaṃ śaptvā vīryamupāsṛjat<BR>
BhP_09.20.037/1 taṃ tyaktukāmāṃ mamatāṃ bhartustyāgaviśaṅkitām<BR>
BhP_09.20.037/2 nāmanirvācanaṃ tasya ślokamenaṃ surā jaguḥ<BR>
BhP_09.20.038/1 mūḍhe bhara dvājamimaṃ bhara dvājaṃ bṛhaspate<BR>
BhP_09.20.038/2 yātau yaduktvā pitarau bharadvājastatastv ayam<BR>
BhP_09.20.039/1 codyamānā surairevaṃ matvā vitathamātmajam<BR>
BhP_09.20.039/2 vyasṛjan maruto 'bibhran datto 'yaṃ vitathe 'nvaye<BR>
BhP_09.21.001/0 śrīśuka uvāca<BR>
BhP_09.21.001/1 vitathasya sutān manyorbṛhatkṣatro jayastataḥ<BR>
BhP_09.21.001/2 mahāvīryo naro gargaḥ saṅkṛtistu narātmajaḥ<BR>
BhP_09.21.002/1 guruśca rantidevaśca saṅkṛteḥ pāṇḍunandana<BR>
BhP_09.21.002/2 rantidevasya mahimā ihāmutra ca gīyate<BR>
BhP_09.21.003/1 viyadvittasya dadato labdhaṃ labdhaṃ bubhukṣataḥ<BR>
BhP_09.21.003/2 niṣkiñcanasya dhīrasya sakuṭumbasya sīdataḥ<BR>
BhP_09.21.004/1 vyatīyuraṣṭacatvāriṃśadahānyapibataḥ kila<BR>
BhP_09.21.004/2 ghṛtapāyasasaṃyāvaṃ toyaṃ prātarupasthitam<BR>
BhP_09.21.005/1 kṛcchraprāptakuṭumbasya kṣuttṛḍbhyāṃ jātavepathoḥ<BR>
BhP_09.21.005/2 atithirbrāhmaṇaḥ kāle bhoktukāmasya cāgamat<BR>
BhP_09.21.006/1 tasmai saṃvyabhajat so 'nnamādṛtya śraddhayānvitaḥ<BR>
BhP_09.21.006/2 hariṃ sarvatra sampaśyan sa bhuktvā prayayau dvijaḥ<BR>
BhP_09.21.007/1 athānyo bhokṣyamāṇasya vibhaktasya mahīpateḥ<BR>
BhP_09.21.007/2 vibhaktaṃ vyabhajat tasmai vṛṣalāya hariṃ smaran<BR>
BhP_09.21.008/1 yāte śūdre tamanyo 'gādatithiḥ śvabhirāvṛtaḥ<BR>
BhP_09.21.008/2 rājan me dīyatāmannaṃ sagaṇāya bubhukṣate<BR>
BhP_09.21.009/1 sa ādṛtyāvaśiṣṭaṃ yadbahumānapuraskṛtam<BR>
BhP_09.21.009/2 tac ca dattvā namaścakre śvabhyaḥ śvapataye vibhuḥ<BR>
BhP_09.21.010/1 pānīyamātramuccheṣaṃ tac caikaparitarpaṇam<BR>
BhP_09.21.010/2 pāsyataḥ pulkaso 'bhyāgādapo dehyaśubhāya me<BR>
BhP_09.21.011/1 tasya tāṃ karuṇāṃ vācaṃ niśamya vipulaśramām<BR>
BhP_09.21.011/2 kṛpayā bhṛśasantapta idamāhāmṛtaṃ vacaḥ<BR>
BhP_09.21.012/1 na kāmaye 'haṃ gatimīśvarāt parām aṣṭarddhiyuktāmapunarbhavaṃ vā<BR>
BhP_09.21.012/2 ārtiṃ prapadye 'khiladehabhājām antaḥsthito yena bhavantyaduḥkhāḥ<BR>
BhP_09.21.013/1 kṣuttṛṭśramo gātraparibhramaśca dainyaṃ klamaḥ śokaviṣādamohāḥ<BR>
BhP_09.21.013/2 sarve nivṛttāḥ kṛpaṇasya jantor jijīviṣorjīvajalārpaṇān me<BR>
BhP_09.21.014/1 iti prabhāṣya pānīyaṃ mriyamāṇaḥ pipāsayā<BR>
BhP_09.21.014/2 pulkasāyādadāddhīro nisargakaruṇo nṛpaḥ<BR>
BhP_09.21.015/1 tasya tribhuvanādhīśāḥ phaladāḥ phalamicchatām<BR>
BhP_09.21.015/2 ātmānaṃ darśayāṃ cakrurmāyā viṣṇuvinirmitāḥ<BR>
BhP_09.21.016/1 sa vai tebhyo namaskṛtya niḥsaṅgo vigataspṛhaḥ<BR>
BhP_09.21.016/2 vāsudeve bhagavati bhaktyā cakre manaḥ param<BR>
BhP_09.21.017/1 īśvarālambanaṃ cittaṃ kurvato 'nanyarādhasaḥ<BR>
BhP_09.21.017/2 māyā guṇamayī rājan svapnavat pratyalīyata<BR>
BhP_09.21.018/1 tatprasaṅgānubhāvena rantidevānuvartinaḥ<BR>
BhP_09.21.018/2 abhavan yoginaḥ sarve nārāyaṇaparāyaṇāḥ<BR>
BhP_09.21.019/1 gargāc chinistato gārgyaḥ kṣatrādbrahma hyavartata<BR>
BhP_09.21.019/2 duritakṣayo mahāvīryāt tasya trayyāruṇiḥ kaviḥ<BR>
BhP_09.21.020/1 puṣkarāruṇirityatra ye brāhmaṇagatiṃ gatāḥ<BR>
BhP_09.21.020/2 bṛhatkṣatrasya putro 'bhūddhastī yaddhastināpuram<BR>
BhP_09.21.021/1 ajamīḍho dvimīḍhaśca purumīḍhaśca hastinaḥ<BR>
BhP_09.21.021/2 ajamīḍhasya vaṃśyāḥ syuḥ priyamedhādayo dvijāḥ<BR>
BhP_09.21.022/1 ajamīḍhādbṛhadiṣustasya putro bṛhaddhanuḥ<BR>
BhP_09.21.022/2 bṛhatkāyastatastasya putra āsīj jayadrathaḥ<BR>
BhP_09.21.023/1 tatsuto viśadastasya syenajit samajāyata<BR>
BhP_09.21.023/2 rucirāśvo dṛḍhahanuḥ kāśyo vatsaśca tatsutāḥ<BR>
BhP_09.21.024/1 rucirāśvasutaḥ pāraḥ pṛthusenastadātmajaḥ<BR>
BhP_09.21.024/2 pārasya tanayo nīpastasya putraśataṃ tv abhūt<BR>
BhP_09.21.025/1 sa kṛtvyāṃ śukakanyāyāṃ brahmadattamajījanat<BR>
BhP_09.21.025/2 yogī sa gavi bhāryāyāṃ viṣvaksenamadhāt sutam<BR>
BhP_09.21.026/1 jaigīṣavyopadeśena yogatantraṃ cakāra ha<BR>
BhP_09.21.026/2 udaksenastatastasmādbhallāṭo bārhadīṣavāḥ<BR>
BhP_09.21.027/1 yavīnaro dvimīḍhasya kṛtimāṃstatsutaḥ smṛtaḥ<BR>
BhP_09.21.027/2 nāmnā satyadhṛtistasya dṛḍhanemiḥ supārśvakṛt<BR>
BhP_09.21.028/1 supārśvāt sumatistasya putraḥ sannatimāṃstataḥ<BR>
BhP_09.21.028/2 kṛtī hiraṇyanābhādyo yogaṃ prāpya jagau sma ṣaṭ<BR>
BhP_09.21.029/1 saṃhitāḥ prācyasāmnāṃ vai nīpo hyudgrāyudhastataḥ<BR>
BhP_09.21.029/2 tasya kṣemyaḥ suvīro 'tha suvīrasya ripuñjayaḥ<BR>
BhP_09.21.030/1 tato bahuratho nāma purumīḍho 'prajo 'bhavat<BR>
BhP_09.21.030/2 nalinyāmajamīḍhasya nīlaḥ śāntistu tatsutaḥ<BR>
BhP_09.21.031/1 śānteḥ suśāntistatputraḥ purujo 'rkastato 'bhavat<BR>
BhP_09.21.031/2 bharmyāśvastanayastasya pañcāsan mudgalādayaḥ<BR>
BhP_09.21.032/1 yavīnaro bṛhadviśvaḥ kāmpillaḥ sañjayaḥ sutāḥ<BR>
BhP_09.21.032/2 bharmyāśvaḥ prāha putrā me pañcānāṃ rakṣaṇāya hi<BR>
BhP_09.21.033/1 viṣayāṇāmalamime iti pañcālasaṃjñitāḥ<BR>
BhP_09.21.033/2 mudgalādbrahmanirvṛttaṃ gotraṃ maudgalyasaṃjñitam<BR>
BhP_09.21.034/1 mithunaṃ mudgalādbhārmyāddivodāsaḥ pumān abhūt<BR>
BhP_09.21.034/2 ahalyā kanyakā yasyāṃ śatānandastu gautamāt<BR>
BhP_09.21.035/1 tasya satyadhṛtiḥ putro dhanurvedaviśāradaḥ<BR>
BhP_09.21.035/2 śaradvāṃstatsuto yasmādurvaśīdarśanāt kila<BR>
BhP_09.21.036/1 śarastambe 'patadreto mithunaṃ tadabhūc chubham<BR>
BhP_09.21.036/2 taddṛṣṭvā kṛpayāgṛhṇāc chāntanurmṛgayāṃ caran<BR>
BhP_09.21.036/3 kṛpaḥ kumāraḥ kanyā ca droṇapatnyabhavat kṛpī<BR>
BhP_09.22.001/0 śrīśuka uvāca<BR>
BhP_09.22.001/1 mitrāyuśca divodāsāc cyavanastatsuto nṛpa<BR>
BhP_09.22.001/2 sudāsaḥ sahadevo 'tha somako jantujanmakṛt<BR>
BhP_09.22.002/1 tasya putraśataṃ teṣāṃ yavīyān pṛṣataḥ sutaḥ<BR>
BhP_09.22.002/2 sa tasmāddrupado jajñe sarvasampatsamanvitaḥ<BR>
BhP_09.22.002/3 drupadāddraupadī tasya dhṛṣṭadyumnādayaḥ sutāḥ<BR>
BhP_09.22.003/1 dhṛṣṭadyumnāddhṛṣṭaketurbhārmyāḥ pāñcālakā ime<BR>
BhP_09.22.003/2 yo 'jamīḍhasuto hyanya ṛkṣaḥ saṃvaraṇastataḥ<BR>
BhP_09.22.004/1 tapatyāṃ sūryakanyāyāṃ kurukṣetrapatiḥ kuruḥ<BR>
BhP_09.22.004/2 parīkṣiḥ sudhanurjahnurniṣadhaśca kuroḥ sutāḥ<BR>
BhP_09.22.005/1 suhotro 'bhūt sudhanuṣaścyavano 'tha tataḥ kṛtī<BR>
BhP_09.22.005/2 vasustasyoparicaro bṛhadrathamukhāstataḥ<BR>
BhP_09.22.006/1 kuśāmbamatsyapratyagra cedipādyāśca cedipāḥ<BR>
BhP_09.22.006/2 bṛhadrathāt kuśāgro 'bhūdṛṣabhastasya tatsutaḥ<BR>
BhP_09.22.007/1 jajñe satyahito 'patyaṃ puṣpavāṃstatsuto jahuḥ<BR>
BhP_09.22.007/2 anyasyāmapi bhāryāyāṃ śakale dve bṛhadrathāt<BR>
BhP_09.22.008/1 ye mātrā bahirutsṛṣṭe jarayā cābhisandhite<BR>
BhP_09.22.008/2 jīva jīveti krīḍantyā jarāsandho 'bhavat sutaḥ<BR>
BhP_09.22.009/1 tataśca sahadevo 'bhūt somāpiryac chrutaśravāḥ<BR>
BhP_09.22.009/2 parīkṣiranapatyo 'bhūt suratho nāma jāhnavaḥ<BR>
BhP_09.22.010/1 tato vidūrathastasmāt sārvabhaumastato 'bhavat<BR>
BhP_09.22.010/2 jayasenastattanayo rādhiko 'to 'yutāyv abhūt<BR>
BhP_09.22.011/1 tataścākrodhanastasmāddevātithiramuṣya ca<BR>
BhP_09.22.011/2 ṛkṣastasya dilīpo 'bhūt pratīpastasya cātmajaḥ<BR>
BhP_09.22.012/1 devāpiḥ śāntanustasya bāhlīka iti cātmajāḥ<BR>
BhP_09.22.012/2 pitṛrājyaṃ parityajya devāpistu vanaṃ gataḥ<BR>
BhP_09.22.013/1 abhavac chāntanū rājā prāṅ mahābhiṣasaṃjñitaḥ<BR>
BhP_09.22.013/2 yaṃ yaṃ karābhyāṃ spṛśati jīrṇaṃ yauvanameti saḥ<BR>
BhP_09.22.014/1 śāntimāpnoti caivāgryāṃ karmaṇā tena śāntanuḥ<BR>
BhP_09.22.014/2 samā dvādaśa tadrājye na vavarṣa yadā vibhuḥ<BR>
BhP_09.22.015/1 śāntanurbrāhmaṇairuktaḥ parivettāyamagrabhuk<BR>
BhP_09.22.015/2 rājyaṃ dehyagrajāyāśu purarāṣṭravivṛddhaye<BR>
BhP_09.22.016/1 evamukto dvijairjyeṣṭhaṃ chandayāmāsa so 'bravīt<BR>
BhP_09.22.016/2 tanmantriprahitairviprairvedādvibhraṃśito girā<BR>
BhP_09.22.017/1 vedavādātivādān vai tadā devo vavarṣa ha<BR>
BhP_09.22.017/2 devāpiryogamāsthāya kalāpagrāmamāśritaḥ<BR>
BhP_09.22.018/1 somavaṃśe kalau naṣṭe kṛtādau sthāpayiṣyati<BR>
BhP_09.22.018/2 bāhlīkāt somadatto 'bhūdbhūrirbhūriśravāstataḥ<BR>
BhP_09.22.019/1 śalaśca śāntanorāsīdgaṅgāyāṃ bhīṣma ātmavān<BR>
BhP_09.22.019/2 sarvadharmavidāṃ śreṣṭho mahābhāgavataḥ kaviḥ<BR>
BhP_09.22.020/1 vīrayūthāgraṇīryena rāmo 'pi yudhi toṣitaḥ<BR>
BhP_09.22.020/2 śāntanordāsakanyāyāṃ jajñe citrāṅgadaḥ sutaḥ<BR>
BhP_09.22.021/1 vicitravīryaścāvarajo nāmnā citrāṅgado hataḥ<BR>
BhP_09.22.021/2 yasyāṃ parāśarāt sākṣādavatīrṇo hareḥ kalā<BR>
BhP_09.22.022/1 vedagupto muniḥ kṛṣṇo yato 'hamidamadhyagām<BR>
BhP_09.22.022/2 hitvā svaśiṣyān pailādīn bhagavān bādarāyaṇaḥ<BR>
BhP_09.22.023/1 mahyaṃ putrāya śāntāya paraṃ guhyamidaṃ jagau<BR>
BhP_09.22.023/2 vicitravīryo 'thovāha kāśīrājasute balāt<BR>
BhP_09.22.024/1 svayaṃvarādupānīte ambikāmbālike ubhe<BR>
BhP_09.22.024/2 tayorāsaktahṛdayo gṛhīto yakṣmaṇā mṛtaḥ<BR>
BhP_09.22.025/1 kṣetre 'prajasya vai bhrāturmātrokto bādarāyaṇaḥ<BR>
BhP_09.22.025/2 dhṛtarāṣṭraṃ ca pāṇḍuṃ ca viduraṃ cāpyajījanat<BR>
BhP_09.22.026/1 gāndhāryāṃ dhṛtarāṣṭrasya jajñe putraśataṃ nṛpa<BR>
BhP_09.22.026/2 tatra duryodhano jyeṣṭho duḥśalā cāpi kanyakā<BR>
BhP_09.22.027/1 śāpān maithunaruddhasya pāṇḍoḥ kuntyāṃ mahārathāḥ<BR>
BhP_09.22.027/2 jātā dharmānilendrebhyo yudhiṣṭhiramukhāstrayaḥ<BR>
BhP_09.22.028/1 nakulaḥ sahadevaśca mādryāṃ nāsatyadasrayoḥ<BR>
BhP_09.22.028/2 draupadyāṃ pañca pañcabhyaḥ putrāste pitaro 'bhavan<BR>
BhP_09.22.029/1 yudhiṣṭhirāt prativindhyaḥ śrutaseno vṛkodarāt<BR>
BhP_09.22.029/2 arjunāc chrutakīrtistu śatānīkastu nākuliḥ<BR>
BhP_09.22.030/1 sahadevasuto rājan chrutakarmā tathāpare<BR>
BhP_09.22.030/2 yudhiṣṭhirāt tu pauravyāṃ devako 'tha ghaṭotkacaḥ<BR>
BhP_09.22.031/1 bhīmasenāddhiḍimbāyāṃ kālyāṃ sarvagatastataḥ<BR>
BhP_09.22.031/2 sahadevāt suhotraṃ tu vijayāsūta pārvatī<BR>
BhP_09.22.032/1 kareṇumatyāṃ nakulo naramitraṃ tathārjunaḥ<BR>
BhP_09.22.032/2 irāvantamulupyāṃ vai sutāyāṃ babhruvāhanam<BR>
BhP_09.22.032/3 maṇipurapateḥ so 'pi tatputraḥ putrikāsutaḥ<BR>
BhP_09.22.033/1 tava tātaḥ subhadrāyāmabhimanyurajāyata<BR>
BhP_09.22.033/2 sarvātirathajidvīra uttarāyāṃ tato bhavān<BR>
BhP_09.22.034/1 parikṣīṇeṣu kuruṣu drauṇerbrahmāstratejasā<BR>
BhP_09.22.034/2 tvaṃ ca kṛṣṇānubhāvena sajīvo mocito 'ntakāt<BR>
BhP_09.22.035/1 taveme tanayāstāta janamejayapūrvakāḥ<BR>
BhP_09.22.035/2 śrutaseno bhīmasena ugrasenaśca vīryavān<BR>
BhP_09.22.036/1 janamejayastvāṃ viditvā takṣakān nidhanaṃ gatam<BR>
BhP_09.22.036/2 sarpān vai sarpayāgāgnau sa hoṣyati ruṣānvitaḥ<BR>
BhP_09.22.037/1 kālaṣeyaṃ purodhāya turaṃ turagamedhaṣāṭ<BR>
BhP_09.22.037/2 samantāt pṛthivīṃ sarvāṃ jitvā yakṣyati cādhvaraiḥ<BR>
BhP_09.22.038/1 tasya putraḥ śatānīko yājñavalkyāt trayīṃ paṭhan<BR>
BhP_09.22.038/2 astrajñānaṃ kriyājñānaṃ śaunakāt parameṣyati<BR>
BhP_09.22.039/1 sahasrānīkastatputrastataścaivāśvamedhajaḥ<BR>
BhP_09.22.039/2 asīmakṛṣṇastasyāpi nemicakrastu tatsutaḥ<BR>
BhP_09.22.040/1 gajāhvaye hṛte nadyā kauśāmbyāṃ sādhu vatsyati<BR>
BhP_09.22.040/2 uktastataścitrarathastasmāc chucirathaḥ sutaḥ<BR>
BhP_09.22.041/1 tasmāc ca vṛṣṭimāṃstasya suṣeṇo 'tha mahīpatiḥ<BR>
BhP_09.22.041/2 sunīthastasya bhavitā nṛcakṣuryat sukhīnalaḥ<BR>
BhP_09.22.042/1 pariplavaḥ sutastasmān medhāvī sunayātmajaḥ<BR>
BhP_09.22.042/2 nṛpañjayastato dūrvastimistasmāj janiṣyati<BR>
BhP_09.22.043/1 timerbṛhadrathastasmāc chatānīkaḥ sudāsajaḥ<BR>
BhP_09.22.043/2 śatānīkāddurdamanastasyāpatyaṃ mahīnaraḥ<BR>
BhP_09.22.044/1 daṇḍapāṇirnimistasya kṣemako bhavitā yataḥ<BR>
BhP_09.22.044/2 brahmakṣatrasya vai yonirvaṃśo devarṣisatkṛtaḥ<BR>
BhP_09.22.045/1 kṣemakaṃ prāpya rājānaṃ saṃsthāṃ prāpsyati vai kalau<BR>
BhP_09.22.045/2 atha māgadharājāno bhāvino ye vadāmi te<BR>
BhP_09.22.046/1 bhavitā sahadevasya mārjāriryac chrutaśravāḥ<BR>
BhP_09.22.046/2 tato yutāyustasyāpi niramitro 'tha tatsutaḥ<BR>
BhP_09.22.047/1 sunakṣatraḥ sunakṣatrādbṛhatseno 'tha karmajit<BR>
BhP_09.22.047/2 tataḥ sutañjayādvipraḥ śucistasya bhaviṣyati<BR>
BhP_09.22.048/1 kṣemo 'tha suvratastasmāddharmasūtraḥ samastataḥ<BR>
BhP_09.22.048/2 dyumatseno 'tha sumatiḥ subalo janitā tataḥ<BR>
BhP_09.22.049/1 sunīthaḥ satyajidatha viśvajidyadripuñjayaḥ<BR>
BhP_09.22.049/2 bārhadrathāśca bhūpālā bhāvyāḥ sāhasravatsaram<BR>
BhP_09.23.001/0 śrīśuka uvāca<BR>
BhP_09.23.001/1 anoḥ sabhānaraścakṣuḥ pareṣṇuśca trayaḥ sutāḥ<BR>
BhP_09.23.001/2 sabhānarāt kālanaraḥ sṛñjayastatsutastataḥ<BR>
BhP_09.23.002/1 janamejayastasya putro mahāśālo mahāmanāḥ<BR>
BhP_09.23.002/2 uśīnarastitikṣuśca mahāmanasa ātmajau<BR>
BhP_09.23.003/1 śibirvaraḥ kṛmirdakṣaścatvārośīnarātmajāḥ<BR>
BhP_09.23.003/2 vṛṣādarbhaḥ sudhīraśca madraḥ kekaya ātmavān<BR>
BhP_09.23.004/1 śibeścatvāra evāsaṃstitikṣośca ruṣadrathaḥ<BR>
BhP_09.23.004/2 tato homo 'tha sutapā baliḥ sutapaso 'bhavat<BR>
BhP_09.23.005/1 aṅgavaṅgakaliṅgādyāḥ suhmapuṇḍrauḍrasaṃjñitāḥ<BR>
BhP_09.23.005/2 jajñire dīrghatamaso baleḥ kṣetre mahīkṣitaḥ<BR>
BhP_09.23.006/1 cakruḥ svanāmnā viṣayān ṣaḍ imān prācyakāṃśca te<BR>
BhP_09.23.006/2 khalapāno 'ṅgato jajñe tasmāddivirathastataḥ<BR>
BhP_09.23.007/1 suto dharmaratho yasya jajñe citraratho 'prajāḥ<BR>
BhP_09.23.007/2 romapāda iti khyātastasmai daśarathaḥ sakhā<BR>
BhP_09.23.008/1 śāntāṃ svakanyāṃ prāyacchadṛṣyaśṛṅga uvāha yām<BR>
BhP_09.23.008/2 deve 'varṣati yaṃ rāmā āninyurhariṇīsutam<BR>
BhP_09.23.009/1 nāṭyasaṅgītavāditrairvibhramāliṅganārhaṇaiḥ<BR>
BhP_09.23.009/2 sa tu rājño 'napatyasya nirūpyeṣṭiṃ marutvate<BR>
BhP_09.23.010/1 prajāmadāddaśaratho yena lebhe 'prajāḥ prajāḥ<BR>
BhP_09.23.010/2 caturaṅgo romapādāt pṛthulākṣastu tatsutaḥ<BR>
BhP_09.23.011/1 bṛhadratho bṛhatkarmā bṛhadbhānuśca tatsutāḥ<BR>
BhP_09.23.011/2 ādyādbṛhanmanāstasmāj jayadratha udāhṛtaḥ<BR>
BhP_09.23.012/1 vijayastasya sambhūtyāṃ tato dhṛtirajāyata<BR>
BhP_09.23.012/2 tato dhṛtavratastasya satkarmādhirathastataḥ<BR>
BhP_09.23.013/1 yo 'sau gaṅgātaṭe krīḍan mañjūṣāntargataṃ śiśum<BR>
BhP_09.23.013/2 kuntyāpaviddhaṃ kānīnamanapatyo 'karot sutam<BR>
BhP_09.23.014/1 vṛṣasenaḥ sutastasya karṇasya jagatīpate<BR>
BhP_09.23.014/2 druhyośca tanayo babhruḥ setustasyātmajastataḥ<BR>
BhP_09.23.015/1 ārabdhastasya gāndhārastasya dharmastato dhṛtaḥ<BR>
BhP_09.23.015/2 dhṛtasya durmadastasmāt pracetāḥ prācetasaḥ śatam<BR>
BhP_09.23.016/1 mlecchādhipatayo 'bhūvannudīcīṃ diśamāśritāḥ<BR>
BhP_09.23.016/2 turvasośca suto vahnirvahnerbhargo 'tha bhānumān<BR>
BhP_09.23.017/1 tribhānustatsuto 'syāpi karandhama udāradhīḥ<BR>
BhP_09.23.017/2 marutastatsuto 'putraḥ putraṃ pauravamanvabhūt<BR>
BhP_09.23.018/1 duṣmantaḥ sa punarbheje svavaṃśaṃ rājyakāmukaḥ<BR>
BhP_09.23.018/2 yayāterjyeṣṭhaputrasya yadorvaṃśaṃ nararṣabha<BR>
BhP_09.23.019/1 varṇayāmi mahāpuṇyaṃ sarvapāpaharaṃ nṛṇām<BR>
BhP_09.23.019/2 yadorvaṃśaṃ naraḥ śrutvā sarvapāpaiḥ pramucyate<BR>
BhP_09.23.020/1 yatrāvatīrṇo bhagavān paramātmā narākṛtiḥ<BR>
BhP_09.23.020/2 yadoḥ sahasrajit kroṣṭā nalo ripuriti śrutāḥ<BR>
BhP_09.23.021/1 catvāraḥ sūnavastatra śatajit prathamātmajaḥ<BR>
BhP_09.23.021/2 mahāhayo reṇuhayo haihayaśceti tatsutāḥ<BR>
BhP_09.23.022/1 dharmastu haihayasuto netraḥ kunteḥ pitā tataḥ<BR>
BhP_09.23.022/2 sohañjirabhavat kuntermahiṣmān bhadrasenakaḥ<BR>
BhP_09.23.023/1 durmado bhadrasenasya dhanakaḥ kṛtavīryasūḥ<BR>
BhP_09.23.023/2 kṛtāgniḥ kṛtavarmā ca kṛtaujā dhanakātmajāḥ<BR>
BhP_09.23.024/1 arjunaḥ kṛtavīryasya saptadvīpeśvaro 'bhavat<BR>
BhP_09.23.024/2 dattātreyāddhareraṃśāt prāptayogamahāguṇaḥ<BR>
BhP_09.23.025/1 na nūnaṃ kārtavīryasya gatiṃ yāsyanti pārthivāḥ<BR>
BhP_09.23.025/2 yajñadānatapoyogaiḥ śrutavīryadayādibhiḥ<BR>
BhP_09.23.026/1 pañcāśīti sahasrāṇi hyavyāhatabalaḥ samāḥ<BR>
BhP_09.23.026/2 anaṣṭavittasmaraṇo bubhuje 'kṣayyaṣaḍvasu<BR>
BhP_09.23.027/1 tasya putrasahasreṣu pañcaivorvaritā mṛdhe<BR>
BhP_09.23.027/2 jayadhvajaḥ śūraseno vṛṣabho madhurūrjitaḥ<BR>
BhP_09.23.028/1 jayadhvajāt tālajaṅghastasya putraśataṃ tv abhūt<BR>
BhP_09.23.028/2 kṣatraṃ yat tālajaṅghākhyamaurvatejopasaṃhṛtam<BR>
BhP_09.23.029/1 teṣāṃ jyeṣṭho vītihotro vṛṣṇiḥ putro madhoḥ smṛtaḥ<BR>
BhP_09.23.029/2 tasya putraśataṃ tv āsīdvṛṣṇijyeṣṭhaṃ yataḥ kulam<BR>
BhP_09.23.030/1 mādhavā vṛṣṇayo rājan yādavāśceti saṃjñitāḥ<BR>
BhP_09.23.030/2 yaduputrasya ca kroṣṭoḥ putro vṛjinavāṃstataḥ<BR>
BhP_09.23.031/1 svāhito 'to viṣadgurvai tasya citrarathastataḥ<BR>
BhP_09.23.031/2 śaśabindurmahāyogī mahābhāgo mahān abhūt<BR>
BhP_09.23.032/1 caturdaśamahāratnaścakravartyaparājitaḥ<BR>
BhP_09.23.032/2 tasya patnīsahasrāṇāṃ daśānāṃ sumahāyaśāḥ<BR>
BhP_09.23.033/1 daśalakṣasahasrāṇi putrāṇāṃ tāsv ajījanat<BR>
BhP_09.23.033/2 teṣāṃ tu ṣaṭ pradhānānāṃ pṛthuśravasa ātmajaḥ<BR>
BhP_09.23.034/1 dharmo nāmośanā tasya hayamedhaśatasya yāṭ<BR>
BhP_09.23.034/2 tatsuto rucakastasya pañcāsannātmajāḥ śṛṇu<BR>
BhP_09.23.035/1 purujidrukmarukmeṣu pṛthujyāmaghasaṃjñitāḥ<BR>
BhP_09.23.035/2 jyāmaghastv aprajo 'pyanyāṃ bhāryāṃ śaibyāpatirbhayāt<BR>
BhP_09.23.036/1 nāvindac chatrubhavanādbhojyāṃ kanyāmahāraṣīt<BR>
BhP_09.23.036/2 rathasthāṃ tāṃ nirīkṣyāha śaibyā patimamarṣitā<BR>
BhP_09.23.037/1 keyaṃ kuhaka matsthānaṃ rathamāropiteti vai<BR>
BhP_09.23.037/2 snuṣā tavetyabhihite smayantī patimabravīt<BR>
BhP_09.23.038/1 ahaṃ bandhyāsapatnī ca snuṣā me yujyate katham<BR>
BhP_09.23.038/2 janayiṣyasi yaṃ rājñi tasyeyamupayujyate<BR>
BhP_09.23.039/1 anvamodanta tadviśve devāḥ pitara eva ca<BR>
BhP_09.23.039/2 śaibyā garbhamadhāt kāle kumāraṃ suṣuve śubham<BR>
BhP_09.23.039/3 sa vidarbha iti prokta upayeme snuṣāṃ satīm<BR>
BhP_09.24.001/0 śrīśuka uvāca<BR>
BhP_09.24.001/1 tasyāṃ vidarbho 'janayat putrau nāmnā kuśakrathau<BR>
BhP_09.24.001/2 tṛtīyaṃ romapādaṃ ca vidarbhakulanandanam<BR>
BhP_09.24.002/1 romapādasuto babhrurbabhroḥ kṛtirajāyata<BR>
BhP_09.24.002/2 uśikastatsutastasmāc cediścaidyādayo nṛpāḥ<BR>
BhP_09.24.003/1 krathasya kuntiḥ putro 'bhūd vṛṣṇistasyātha nirvṛtiḥ<BR>
BhP_09.24.003/2 tato daśārho nāmnābhūt tasya vyomaḥ sutastataḥ<BR>
BhP_09.24.004/1 jīmūto vikṛtistasya yasya bhīmarathaḥ sutaḥ<BR>
BhP_09.24.004/2 tato navarathaḥ putro jāto daśarathastataḥ<BR>
BhP_09.24.005/1 karambhiḥ śakuneḥ putro devarātastadātmajaḥ<BR>
BhP_09.24.005/2 devakṣatrastatastasya madhuḥ kuruvaśādanuḥ<BR>
BhP_09.24.006/1 puruhotrastv anoḥ putrastasyāyuḥ sātvatastataḥ<BR>
BhP_09.24.006/2 bhajamāno bhajirdivyo vṛṣṇirdevāvṛdho 'ndhakaḥ<BR>
BhP_09.24.007/1 sātvatasya sutāḥ sapta mahābhojaśca māriṣa<BR>
BhP_09.24.007/2 bhajamānasya nimlociḥ kiṅkaṇo dhṛṣṭireva ca<BR>
BhP_09.24.008/1 ekasyāmātmajāḥ patnyāmanyasyāṃ ca trayaḥ sutāḥ<BR>
BhP_09.24.008/2 śatājic ca sahasrājidayutājiditi prabho<BR>
BhP_09.24.009/1 babhrurdevāvṛdhasutastayoḥ ślokau paṭhantyamū<BR>
BhP_09.24.009/2 yathaiva śṛṇumo dūrāt sampaśyāmastathāntikāt<BR>
BhP_09.24.010/1 babhruḥ śreṣṭho manuṣyāṇāṃ devairdevāvṛdhaḥ samaḥ<BR>
BhP_09.24.010/2 puruṣāḥ pañcaṣaṣṭiśca ṣaṭsahasrāṇi cāṣṭa ca<BR>
BhP_09.24.011/1 ye 'mṛtatvamanuprāptā babhrordevāvṛdhādapi<BR>
BhP_09.24.011/2 mahābhojo 'tidharmātmā bhojā āsaṃstadanvaye<BR>
BhP_09.24.012/1 vṛṣṇeḥ sumitraḥ putro 'bhūdyudhājic ca parantapa<BR>
BhP_09.24.012/2 śinistasyānamitraśca nighno 'bhūdanamitrataḥ<BR>
BhP_09.24.013/1 satrājitaḥ prasenaśca nighnasyāthāsatuḥ sutau<BR>
BhP_09.24.013/2 anamitrasuto yo 'nyaḥ śinistasya ca satyakaḥ<BR>
BhP_09.24.014/1 yuyudhānaḥ sātyakirvai jayastasya kuṇistataḥ<BR>
BhP_09.24.014/2 yugandharo 'namitrasya vṛṣṇiḥ putro 'parastataḥ<BR>
BhP_09.24.015/1 śvaphalkaścitrarathaśca gāndinyāṃ ca śvaphalkataḥ<BR>
BhP_09.24.015/2 akrūrapramukhā āsan putrā dvādaśa viśrutāḥ<BR>
BhP_09.24.016/1 āsaṅgaḥ sārameyaśca mṛduro mṛduvidgiriḥ<BR>
BhP_09.24.016/2 dharmavṛddhaḥ sukarmā ca kṣetropekṣo 'rimardanaḥ<BR>
BhP_09.24.017/1 śatrughno gandhamādaśca pratibāhuśca dvādaśa<BR>
BhP_09.24.017/2 teṣāṃ svasā sucārākhyā dvāv akrūrasutāv api<BR>
BhP_09.24.018/1 devavān upadevaśca tathā citrarathātmajāḥ<BR>
BhP_09.24.018/2 pṛthurvidūrathādyāśca bahavo vṛṣṇinandanāḥ<BR>
BhP_09.24.019/1 kukuro bhajamānaśca śuciḥ kambalabarhiṣaḥ<BR>
BhP_09.24.019/2 kukurasya suto vahnirvilomā tanayastataḥ<BR>
BhP_09.24.020/1 kapotaromā tasyānuḥ sakhā yasya ca tumburuḥ<BR>
BhP_09.24.020/2 andhakāddundubhistasmādavidyotaḥ punarvasuḥ<BR>
BhP_09.24.021/1 tasyāhukaścāhukī ca kanyā caivāhukātmajau<BR>
BhP_09.24.021/2 devakaścograsenaśca catvāro devakātmajāḥ<BR>
BhP_09.24.022/1 devavān upadevaśca sudevo devavardhanaḥ<BR>
BhP_09.24.022/2 teṣāṃ svasāraḥ saptāsan dhṛtadevādayo nṛpa<BR>
BhP_09.24.023/1 śāntidevopadevā ca śrīdevā devarakṣitā<BR>
BhP_09.24.023/2 sahadevā devakī ca vasudeva uvāha tāḥ<BR>
BhP_09.24.024/1 kaṃsaḥ sunāmā nyagrodhaḥ kaṅkaḥ śaṅkuḥ suhūstathā<BR>
BhP_09.24.024/2 rāṣṭrapālo 'tha dhṛṣṭiśca tuṣṭimān augrasenayaḥ<BR>
BhP_09.24.025/1 kaṃsā kaṃsavatī kaṅkā śūrabhū rāṣṭrapālikā<BR>
BhP_09.24.025/2 ugrasenaduhitaro vasudevānujastriyaḥ<BR>
BhP_09.24.026/1 śūro vidūrathādāsīdbhajamānastu tatsutaḥ<BR>
BhP_09.24.026/2 śinistasmāt svayaṃ bhojo hṛdikastatsuto mataḥ<BR>
BhP_09.24.027/1 devamīḍhaḥ śatadhanuḥ kṛtavarmeti tatsutāḥ<BR>
BhP_09.24.027/2 devamīḍhasya śūrasya māriṣā nāma patnyabhūt<BR>
BhP_09.24.028/1 tasyāṃ sa janayāmāsa daśa putrān akalmaṣān<BR>
BhP_09.24.028/2 vasudevaṃ devabhāgaṃ devaśravasamānakam<BR>
BhP_09.24.029/1 sṛñjayaṃ śyāmakaṃ kaṅkaṃ śamīkaṃ vatsakaṃ vṛkam<BR>
BhP_09.24.029/2 devadundubhayo nedurānakā yasya janmani<BR>
BhP_09.24.030/1 vasudevaṃ hareḥ sthānaṃ vadantyānakadundubhim<BR>
BhP_09.24.030/2 pṛthā ca śrutadevā ca śrutakīrtiḥ śrutaśravāḥ<BR>
BhP_09.24.031/1 rājādhidevī caiteṣāṃ bhaginyaḥ pañca kanyakāḥ<BR>
BhP_09.24.031/2 kunteḥ sakhyuḥ pitā śūro hyaputrasya pṛthāmadāt<BR>
BhP_09.24.032/1 sāpa durvāsaso vidyāṃ devahūtīṃ pratoṣitāt<BR>
BhP_09.24.032/2 tasyā vīryaparīkṣārthamājuhāva raviṃ śuciḥ<BR>
BhP_09.24.033/1 tadaivopāgataṃ devaṃ vīkṣya vismitamānasā<BR>
BhP_09.24.033/2 pratyayārthaṃ prayuktā me yāhi deva kṣamasva me<BR>
BhP_09.24.034/1 amoghaṃ devasandarśamādadhe tvayi cātmajam<BR>
BhP_09.24.034/2 yoniryathā na duṣyeta kartāhaṃ te sumadhyame<BR>
BhP_09.24.035/1 iti tasyāṃ sa ādhāya garbhaṃ sūryo divaṃ gataḥ<BR>
BhP_09.24.035/2 sadyaḥ kumāraḥ sañjajñe dvitīya iva bhāskaraḥ<BR>
BhP_09.24.036/1 taṃ sātyajan nadītoye kṛcchrāl lokasya bibhyatī<BR>
BhP_09.24.036/2 prapitāmahastāmuvāha pāṇḍurvai satyavikramaḥ<BR>
BhP_09.24.037/1 śrutadevāṃ tu kārūṣo vṛddhaśarmā samagrahīt<BR>
BhP_09.24.037/2 yasyāmabhūddantavakra ṛṣiśapto diteḥ sutaḥ<BR>
BhP_09.24.038/1 kaikeyo dhṛṣṭaketuśca śrutakīrtimavindata<BR>
BhP_09.24.038/2 santardanādayastasyāṃ pañcāsan kaikayāḥ sutāḥ<BR>
BhP_09.24.039/1 rājādhidevyāmāvantyau jayaseno 'janiṣṭa ha<BR>
BhP_09.24.039/2 damaghoṣaścedirājaḥ śrutaśravasamagrahīt<BR>
BhP_09.24.040/1 śiśupālaḥ sutastasyāḥ kathitastasya sambhavaḥ<BR>
BhP_09.24.040/2 devabhāgasya kaṃsāyāṃ citraketubṛhadbalau<BR>
BhP_09.24.041/1 kaṃsavatyāṃ devaśravasaḥ suvīra iṣumāṃstathā<BR>
BhP_09.24.041/2 bakaḥ kaṅkāt tu kaṅkāyāṃ satyajit purujit tathā<BR>
BhP_09.24.042/1 sṛñjayo rāṣṭrapālyāṃ ca vṛṣadurmarṣaṇādikān<BR>
BhP_09.24.042/2 harikeśahiraṇyākṣau śūrabhūmyāṃ ca śyāmakaḥ<BR>
BhP_09.24.043/1 miśrakeśyāmapsarasi vṛkādīn vatsakastathā<BR>
BhP_09.24.043/2 takṣapuṣkaraśālādīn durvākṣyāṃ vṛka ādadhe<BR>
BhP_09.24.044/1 sumitrārjunapālādīn samīkāt tu sudāmanī<BR>
BhP_09.24.044/2 ānakaḥ karṇikāyāṃ vai ṛtadhāmājayāv api<BR>
BhP_09.24.045/1 pauravī rohiṇī bhadrā madirā rocanā ilā<BR>
BhP_09.24.045/2 devakīpramukhāścāsan patnya ānakadundubheḥ<BR>
BhP_09.24.046/1 balaṃ gadaṃ sāraṇaṃ ca durmadaṃ vipulaṃ dhruvam<BR>
BhP_09.24.046/2 vasudevastu rohiṇyāṃ kṛtādīn udapādayat<BR>
BhP_09.24.047/1 subhadro bhadrabāhuśca durmado bhadra eva ca<BR>
BhP_09.24.047/2 pauravyāstanayā hyete bhūtādyā dvādaśābhavan<BR>
BhP_09.24.048/1 nandopanandakṛtaka śūrādyā madirātmajāḥ<BR>
BhP_09.24.048/2 kauśalyā keśinaṃ tv ekamasūta kulanandanam<BR>
BhP_09.24.049/1 rocanāyāmato jātā hastahemāṅgadādayaḥ<BR>
BhP_09.24.049/2 ilāyāmuruvalkādīn yadumukhyān ajījanat<BR>
BhP_09.24.050/1 vipṛṣṭho dhṛtadevāyāmeka ānakadundubheḥ<BR>
BhP_09.24.050/2 śāntidevātmajā rājan praśamaprasitādayaḥ<BR>
BhP_09.24.051/1 rājanyakalpavarṣādyā upadevāsutā daśa<BR>
BhP_09.24.051/2 vasuhaṃsasuvaṃśādyāḥ śrīdevāyāstu ṣaṭ sutāḥ<BR>
BhP_09.24.052/1 devarakṣitayā labdhā nava cātra gadādayaḥ<BR>
BhP_09.24.052/2 vasudevaḥ sutān aṣṭāv ādadhe sahadevayā<BR>
BhP_09.24.053/1 pravaraśrutamukhyāṃśca sākṣāddharmo vasūn iva<BR>
BhP_09.24.053/2 vasudevastu devakyāmaṣṭa putrān ajījanat<BR>
BhP_09.24.054/1 kīrtimantaṃ suṣeṇaṃ ca bhadrasenamudāradhīḥ<BR>
BhP_09.24.054/2 ṛjuṃ sammardanaṃ bhadraṃ saṅkarṣaṇamahīśvaram<BR>
BhP_09.24.055/1 aṣṭamastu tayorāsīt svayameva hariḥ kila<BR>
BhP_09.24.055/2 subhadrā ca mahābhāgā tava rājan pitāmahī<BR>
BhP_09.24.056/1 yadā yadā hi dharmasya kṣayo vṛddhiśca pāpmanaḥ<BR>
BhP_09.24.056/2 tadā tu bhagavān īśa ātmānaṃ sṛjate hariḥ<BR>
BhP_09.24.057/1 na hyasya janmano hetuḥ karmaṇo vā mahīpate<BR>
BhP_09.24.057/2 ātmamāyāṃ vineśasya parasya draṣṭurātmanaḥ<BR>
BhP_09.24.058/1 yan māyāceṣṭitaṃ puṃsaḥ sthityutpattyapyayāya hi<BR>
BhP_09.24.058/2 anugrahastannivṛtterātmalābhāya ceṣyate<BR>
BhP_09.24.059/1 akṣauhiṇīnāṃ patibhirasurairnṛpalāñchanaiḥ<BR>
BhP_09.24.059/2 bhuva ākramyamāṇāyā abhārāya kṛtodyamaḥ<BR>
BhP_09.24.060/1 karmāṇyaparimeyāṇi manasāpi sureśvaraiḥ<BR>
BhP_09.24.060/2 sahasaṅkarṣaṇaścakre bhagavān madhusūdanaḥ<BR>
BhP_09.24.061/1 kalau janiṣyamāṇānāṃ duḥkhaśokatamonudam<BR>
BhP_09.24.061/2 anugrahāya bhaktānāṃ supuṇyaṃ vyatanodyaśaḥ<BR>
BhP_09.24.062/1 yasmin satkarṇapīyuṣe yaśastīrthavare sakṛt<BR>
BhP_09.24.062/2 śrotrāñjalirupaspṛśya dhunute karmavāsanām<BR>
BhP_09.24.063/1 bhojavṛṣṇyandhakamadhu śūrasenadaśārhakaiḥ<BR>
BhP_09.24.063/2 ślāghanīyehitaḥ śaśvat kurusṛñjayapāṇḍubhiḥ<BR>
BhP_09.24.064/1 snigdhasmitekṣitodārairvākyairvikramalīlayā<BR>
BhP_09.24.064/2 nṛlokaṃ ramayāmāsa mūrtyā sarvāṅgaramyayā<BR>
BhP_09.24.065/1 yasyānanaṃ makarakuṇḍalacārukarṇa bhrājatkapolasubhagaṃ savilāsahāsam<BR>
BhP_09.24.065/2 nityotsavaṃ na tatṛpurdṛśibhiḥ pibantyo nāryo narāśca muditāḥ kupitā nimeśca<BR>
BhP_09.24.066/1 jāto gataḥ pitṛgṛhādvrajamedhitārtho hatvā ripūn sutaśatāni kṛtorudāraḥ<BR>
BhP_09.24.066/2 utpādya teṣu puruṣaḥ kratubhiḥ samīje ātmānamātmanigamaṃ prathayan janeṣu<BR>
BhP_09.24.067/1 pṛthvyāḥ sa vai gurubharaṃ kṣapayan kurūṇāmantaḥsamutthakalinā yudhi bhūpacamvaḥ<BR>
BhP_09.24.067/2 dṛṣṭyā vidhūya vijaye jayamudvighoṣya procyoddhavāya ca paraṃ samagāt svadhāma<BR>
<BR>
<BR>
<BR>
</body></html>
