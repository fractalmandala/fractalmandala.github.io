<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
    <title>Bhagavata-Purana 3</title>
    <style>
      body     { background-color: #FFFFFF; font-family: Arial Unicode Ms, Arial Unicode Ms Standard }
      .large { font-size: 18px; }
      .red { color: #FF0000; }
      .blue { color: #0000FF; }
      td { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 
'Code2000', 'Courier New', 'Doulos SIL', 'Fixedsys Excelsio', 'Free Monospaced', 
'Free Serif', 'Everson Mono Unicode', 'Arial', 'CN-Arial', 'CN-Times'; }
      hr { width: 50%; height: 1px; margin-left: 0; margin-right: auto; }
    </style>
  </head>
  <body>
<br><br>Bhagavata-Purana 3<br>
Input by ...<br>
<br>
<br>
<br>
<br>
<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!   <br>
COPYRIGHT AND TERMS OF USAGE AS FOR SOURCE FILE. <br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration <br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<br>
<br>
<br>
<br>
<br>
<br>
BhP_03.01.001/0 śrī-śuka uvāca<br>
BhP_03.01.001/1 evam etat purā pṛṣṭo maitreyo bhagavān kila<br>
BhP_03.01.001/2 kṣattrā vanaṃ praviṣṭena tyaktvā sva-gṛham ṛddhimat<br>
BhP_03.01.002/1 yad vā ayaṃ mantra-kṛd vo bhagavān akhileśvaraḥ<br>
BhP_03.01.002/2 pauravendra-gṛhaṃ hitvā praviveśātmasāt kṛtam<br>
BhP_03.01.003/0 rājovāca<br>
BhP_03.01.003/1 kutra kṣattur bhagavatā maitreyeṇāsa saṅgamaḥ<br>
BhP_03.01.003/2 kadā vā saha-saṃvāda etad varṇaya naḥ prabho<br>
BhP_03.01.004/1 na hy alpārthodayas tasya vidurasyāmalātmanaḥ<br>
BhP_03.01.004/2 tasmin varīyasi praśnaḥ sādhu-vādopabṛṃhitaḥ<br>
BhP_03.01.005/0 sūta uvāca<br>
BhP_03.01.005/1 sa evam ṛṣi-varyo 'yaṃ pṛṣṭo rājñā parīkṣitā<br>
BhP_03.01.005/2 praty āha taṃ subahu-vit prītātmā śrūyatām iti<br>
BhP_03.01.006/0 śrī-śuka uvāca<br>
BhP_03.01.006/1 yadā tu rājā sva-sutān asādhūn puṣṇan na dharmeṇa vinaṣṭa-dṛṣṭiḥ<br>
BhP_03.01.006/2 bhrātur yaviṣṭhasya sutān vibandhūn praveśya lākṣā-bhavane dadāha<br>
BhP_03.01.007/1 yadā sabhāyāṃ kuru-deva-devyāḥ keśābhimarśaṃ suta-karma garhyam<br>
BhP_03.01.007/2 na vārayām āsa nṛpaḥ snuṣāyāḥ svāsrair harantyāḥ kuca-kuṅkumāni<br>
BhP_03.01.008/1 dyūte tv adharmeṇa jitasya sādhoḥ satyāvalambasya vanaṃ gatasya<br>
BhP_03.01.008/2 na yācato 'dāt samayena dāyaṃ tamo-juṣāṇo yad ajāta-śatroḥ<br>
BhP_03.01.009/1 yadā ca pārtha-prahitaḥ sabhāyāṃ jagad-gurur yāni jagāda kṛṣṇaḥ<br>
BhP_03.01.009/2 na tāni puṃsām amṛtāyanāni rājoru mene kṣata-puṇya-leśaḥ<br>
BhP_03.01.010/1 yadopahūto bhavanaṃ praviṣṭo mantrāya pṛṣṭaḥ kila pūrvajena<br>
BhP_03.01.010/2 athāha tan mantra-dṛśāṃ varīyān yan mantriṇo vaidurikaṃ vadanti<br>
BhP_03.01.011/1 ajāta-śatroḥ pratiyaccha dāyaṃ titikṣato durviṣahaṃ tavāgaḥ<br>
BhP_03.01.011/2 sahānujo yatra vṛkodarāhiḥ śvasan ruṣā yat tvam alaṃ bibheṣi<br>
BhP_03.01.012/1 pārthāṃs tu devo bhagavān mukundo gṛhītavān sakṣiti-deva-devaḥ<br>
BhP_03.01.012/2 āste sva-puryāṃ yadu-deva-devo vinirjitāśeṣa-nṛdeva-devaḥ<br>
BhP_03.01.013/1 sa eṣa doṣaḥ puruṣa-dviḍ āste gṛhān praviṣṭo yam apatya-matyā<br>
BhP_03.01.013/2 puṣṇāsi kṛṣṇād vimukho gata-śrīs tyajāśv aśaivaṃ kula-kauśalāya<br>
BhP_03.01.014/1 ity ūcivāṃs tatra suyodhanena pravṛddha-kopa-sphuritādhareṇa<br>
BhP_03.01.014/2 asat-kṛtaḥ sat-spṛhaṇīya-śīlaḥ kṣattā sakarṇānuja-saubalena<br>
BhP_03.01.015/1 ka enam atropajuhāva jihmaṃ dāsyāḥ sutaṃ yad-balinaiva puṣṭaḥ<br>
BhP_03.01.015/2 tasmin pratīpaḥ parakṛtya āste nirvāsyatām āśu purāc chvasānaḥ<br>
BhP_03.01.016/1 svayaṃ dhanur dvāri nidhāya māyāṃ bhrātuḥ puro marmasu tāḍito 'pi<br>
BhP_03.01.016/2 sa ittham atyulbaṇa-karṇa-bāṇair gata-vyatho 'yād uru mānayānaḥ<br>
BhP_03.01.017/1 sa nirgataḥ kaurava-puṇya-labdho gajāhvayāt tīrtha-padaḥ padāni<br>
BhP_03.01.017/2 anvākramat puṇya-cikīrṣayorvyām adhiṣṭhito yāni sahasra-mūrtiḥ<br>
BhP_03.01.018/1 pureṣu puṇyopavanādri-kuñjeṣv apaṅka-toyeṣu sarit-saraḥsu<br>
BhP_03.01.018/2 ananta-liṅgaiḥ samalaṅkṛteṣu cacāra tīrthāyataneṣv ananyaḥ<br>
BhP_03.01.019/1 gāṃ paryaṭan medhya-vivikta-vṛttiḥ sadāpluto 'dhaḥ śayano 'vadhūtaḥ<br>
BhP_03.01.019/2 alakṣitaḥ svair avadhūta-veṣo vratāni cere hari-toṣaṇāni<br>
BhP_03.01.020/1 itthaṃ vrajan bhāratam eva varṣaṃ kālena yāvad gatavān prabhāsam<br>
BhP_03.01.020/2 tāvac chaśāsa kṣitim eka cakrāml ekātapatrām ajitena pārthaḥ<br>
BhP_03.01.021/1 tatrātha śuśrāva suhṛd-vinaṣṭiṃ vanaṃ yathā veṇuja-vahni-saṃśrayam<br>
BhP_03.01.021/2 saṃspardhayā dagdham athānuśocan sarasvatīṃ pratyag iyāya tūṣṇīm<br>
BhP_03.01.022/1 tasyāṃ tritasyośanaso manoś ca pṛthor athāgner asitasya vāyoḥ<br>
BhP_03.01.022/2 tīrthaṃ sudāsasya gavāṃ guhasya yac chrāddhadevasya sa āsiṣeve<br>
BhP_03.01.023/1 anyāni ceha dvija-deva-devaiḥ kṛtāni nānāyatanāni viṣṇoḥ<br>
BhP_03.01.023/2 pratyaṅga-mukhyāṅkita-mandirāṇi yad-darśanāt kṛṣṇam anusmaranti<br>
BhP_03.01.024/1 tatas tv ativrajya surāṣṭram ṛddhaṃ sauvīra-matsyān kurujāṅgalāṃś ca<br>
BhP_03.01.024/2 kālena tāvad yamunām upetya tatroddhavaṃ bhāgavataṃ dadarśa<br>
BhP_03.01.025/1 sa vāsudevānucaraṃ praśāntaṃ bṛhaspateḥ prāk tanayaṃ pratītam<br>
BhP_03.01.025/2 āliṅgya gāḍhaṃ praṇayena bhadraṃ svānām apṛcchad bhagavat-prajānām<br>
BhP_03.01.026/1 kaccit purāṇau puruṣau svanābhya- pādmānuvṛttyeha kilāvatīrṇau<br>
BhP_03.01.026/2 āsāta urvyāḥ kuśalaṃ vidhāya kṛta-kṣaṇau kuśalaṃ śūra-gehe<br>
BhP_03.01.027/1 kaccit kurūṇāṃ paramaḥ suhṛn no bhāmaḥ sa āste sukham aṅga śauriḥ<br>
BhP_03.01.027/2 yo vai svas-ṇāṃ pitṛvad dadāti varān vadānyo vara-tarpaṇena<br>
BhP_03.01.028/1 kaccid varūthādhipatir yadūnāṃ pradyumna āste sukham aṅga vīraḥ<br>
BhP_03.01.028/2 yaṃ rukmiṇī bhagavato 'bhilebhe ārādhya viprān smaram ādi-sarge<br>
BhP_03.01.029/1 kaccit sukhaṃ sātvata-vṛṣṇi-bhoja- dāśārhakāṇām adhipaḥ sa āste<br>
BhP_03.01.029/2 yam abhyaṣiñcac chata-patra-netro nṛpāsanāśāṃ parihṛtya dūrāt<br>
BhP_03.01.030/1 kaccid dhareḥ saumya sutaḥ sadṛkṣa āste 'graṇī rathināṃ sādhu sāmbaḥ<br>
BhP_03.01.030/2 asūta yaṃ jāmbavatī vratāḍhyā devaṃ guhaṃ yo 'mbikayā dhṛto 'gre<br>
BhP_03.01.031/1 kṣemaṃ sa kaccid yuyudhāna āste yaḥ phālgunāl labdha-dhanū-rahasyaḥ<br>
BhP_03.01.031/2 lebhe 'ñjasādhokṣaja-sevayaiva gatiṃ tadīyāṃ yatibhir durāpām<br>
BhP_03.01.032/1 kaccid budhaḥ svasty anamīva āste śvaphalka-putro bhagavat-prapannaḥ<br>
BhP_03.01.032/2 yaḥ kṛṣṇa-pādāṅkita-mārga-pāṃsuṣv aceṣṭata prema-vibhinna-dhairyaḥ<br>
BhP_03.01.033/1 kaccic chivaṃ devaka-bhoja-putryā viṣṇu-prajāyā iva deva-mātuḥ<br>
BhP_03.01.033/2 yā vai sva-garbheṇa dadhāra devaṃ trayī yathā yajña-vitānam artham<br>
BhP_03.01.034/1 apisvid āste bhagavān sukhaṃ vo yaḥ sātvatāṃ kāma-dugho 'niruddhaḥ<br>
BhP_03.01.034/2 yam āmananti sma hi śabda-yoniṃ mano-mayaṃ sattva-turīya-tattvam<br>
BhP_03.01.035/1 apisvid anye ca nijātma-daivam ananya-vṛttyā samanuvratā ye<br>
BhP_03.01.035/2 hṛdīka-satyātmaja-cārudeṣṇa- gadādayaḥ svasti caranti saumya<br>
BhP_03.01.036/1 api sva-dorbhyāṃ vijayācyutābhyāṃ dharmeṇa dharmaḥ paripāti setum<br>
BhP_03.01.036/2 duryodhano 'tapyata yat-sabhāyāṃ sāmrājya-lakṣmyā vijayānuvṛttyā<br>
BhP_03.01.037/1 kiṃ vā kṛtāgheṣv agham atyamarṣī bhīmo 'hivad dīrghatamaṃ vyamuñcat<br>
BhP_03.01.037/2 yasyāṅghri-pātaṃ raṇa-bhūr na sehe mārgaṃ gadāyāś carato vicitram<br>
BhP_03.01.038/1 kaccid yaśodhā ratha-yūthapānāṃ gāṇḍīva-dhanvoparatārir āste<br>
BhP_03.01.038/2 alakṣito yac-chara-kūṭa-gūḍho māyā-kirāto giriśas tutoṣa<br>
BhP_03.01.039/1 yamāv utasvit tanayau pṛthāyāḥ pārthair vṛtau pakṣmabhir akṣiṇīva<br>
BhP_03.01.039/2 remāta uddāya mṛdhe sva-rikthaṃ parāt suparṇāv iva vajri-vaktrāt<br>
BhP_03.01.040/1 aho pṛthāpi dhriyate 'rbhakārthe rājarṣi-varyeṇa vināpi tena<br>
BhP_03.01.040/2 yas tv eka-vīro 'dhiratho vijigye dhanur dvitīyaḥ kakubhaś catasraḥ<br>
BhP_03.01.041/1 saumyānuśoce tam adhaḥ-patantaṃ bhrātre paretāya vidudruhe yaḥ<br>
BhP_03.01.041/2 niryāpito yena suhṛt sva-puryā ahaṃ sva-putrān samanuvratena<br>
BhP_03.01.042/1 so 'haṃ harer martya-viḍambanena dṛśo nṛṇāṃ cālayato vidhātuḥ<br>
BhP_03.01.042/2 nānyopalakṣyaḥ padavīṃ prasādāc carāmi paśyan gata-vismayo 'tra<br>
BhP_03.01.043/1 nūnaṃ nṛpāṇāṃ tri-madotpathānāṃ mahīṃ muhuś cālayatāṃ camūbhiḥ<br>
BhP_03.01.043/2 vadhāt prapannārti-jihīrṣayeśo 'py upaikṣatāghaṃ bhagavān kurūṇām<br>
BhP_03.01.044/1 ajasya janmotpatha-nāśanāya karmāṇy akartur grahaṇāya puṃsām<br>
BhP_03.01.044/2 nanv anyathā ko 'rhati deha-yogaṃ paro guṇānām uta karma-tantram<br>
BhP_03.01.045/1 tasya prapannākhila-lokapānām avasthitānām anuśāsane sve<br>
BhP_03.01.045/2 arthāya jātasya yaduṣv ajasya vārtāṃ sakhe kīrtaya tīrtha-kīrteḥ<br>
BhP_03.02.001/0 śrī-śuka uvāca<br>
BhP_03.02.001/1 iti bhāgavataḥ pṛṣṭaḥ kṣattrā vārtāṃ priyāśrayām<br>
BhP_03.02.001/2 prativaktuṃ na cotseha autkaṇṭhyāt smāriteśvaraḥ<br>
BhP_03.02.002/1 yaḥ pañca-hāyano mātrā prātar-āśāya yācitaḥ<br>
BhP_03.02.002/2 tan naicchad racayan yasya saparyāṃ bāla-līlayā<br>
BhP_03.02.003/1 sa kathaṃ sevayā tasya kālena jarasaṃ gataḥ<br>
BhP_03.02.003/2 pṛṣṭo vārtāṃ pratibrūyād bhartuḥ pādāv anusmaran<br>
BhP_03.02.004/1 sa muhūrtam abhūt tūṣṇīṃ kṛṣṇāṅghri-sudhayā bhṛśam<br>
BhP_03.02.004/2 tīvreṇa bhakti-yogena nimagnaḥ sādhu nirvṛtaḥ<br>
BhP_03.02.005/1 pulakodbhinna-sarvāṅgo muñcan mīlad-dṛśā śucaḥ<br>
BhP_03.02.005/2 pūrṇārtho lakṣitas tena sneha-prasara-samplutaḥ<br>
BhP_03.02.006/1 śanakair bhagaval-lokān nṛlokaṃ punar āgataḥ<br>
BhP_03.02.006/2 vimṛjya netre viduraṃ prītyāhoddhava utsmayan<br>
BhP_03.02.007/0 uddhava uvāca<br>
BhP_03.02.007/1 kṛṣṇa-dyumaṇi nimloce gīrṇeṣv ajagareṇa ha<br>
BhP_03.02.007/2 kiṃ nu naḥ kuśalaṃ brūyāṃ gata-śrīṣu gṛheṣv aham<br>
BhP_03.02.008/1 durbhago bata loko 'yaṃ yadavo nitarām api<br>
BhP_03.02.008/2 ye saṃvasanto na vidur hariṃ mīnā ivoḍupam<br>
BhP_03.02.009/1 iṅgita-jñāḥ puru-prauḍhā ekārāmāś ca sātvatāḥ<br>
BhP_03.02.009/2 sātvatām ṛṣabhaṃ sarve bhūtāvāsam amaṃsata<br>
BhP_03.02.010/1 devasya māyayā spṛṣṭā ye cānyad asad-āśritāḥ<br>
BhP_03.02.010/2 bhrāmyate dhīr na tad-vākyair ātmany uptātmano harau<br>
BhP_03.02.011/1 pradarśyātapta-tapasām avitṛpta-dṛśāṃ nṛṇām<br>
BhP_03.02.011/2 ādāyāntar adhād yas tu sva-bimbaṃ loka-locanam<br>
BhP_03.02.012/1 yan martya-līlaupayikaṃ sva-yoga- māyā-balaṃ darśayatā gṛhītam<br>
BhP_03.02.012/2 vismāpanaṃ svasya ca saubhagarddheḥ paraṃ padaṃ bhūṣaṇa-bhūṣaṇāṅgam<br>
BhP_03.02.013/1 yad dharma-sūnor bata rājasūye nirīkṣya dṛk-svastyayanaṃ tri-lokaḥ<br>
BhP_03.02.013/2 kārtsnyena cādyeha gataṃ vidhātur arvāk-sṛtau kauśalam ity amanyata<br>
BhP_03.02.014/1 yasyānurāga-pluta-hāsa-rāsa- līlāvaloka-pratilabdha-mānāḥ<br>
BhP_03.02.014/2 vraja-striyo dṛgbhir anupravṛtta- dhiyo 'vatasthuḥ kila kṛtya-śeṣāḥ<br>
BhP_03.02.015/1 sva-śānta-rūpeṣv itaraiḥ sva-rūpair abhyardyamāneṣv anukampitātmā<br>
BhP_03.02.015/2 parāvareśo mahad-aṃśa-yukto hy ajo 'pi jāto bhagavān yathāgniḥ<br>
BhP_03.02.016/1 māṃ khedayaty etad ajasya janma- viḍambanaṃ yad vasudeva-gehe<br>
BhP_03.02.016/2 vraje ca vāso 'ri-bhayād iva svayaṃ purād vyavātsīd yad-ananta-vīryaḥ<br>
BhP_03.02.017/1 dunoti cetaḥ smarato mamaitad yad āha pādāv abhivandya pitroḥ<br>
BhP_03.02.017/2 tātāmba kaṃsād uru-śaṅkitānāṃ prasīdataṃ no 'kṛta-niṣkṛtīnām<br>
BhP_03.02.018/1 ko vā amuṣyāṅghri-saroja-reṇuṃ vismartum īśīta pumān vijighran<br>
BhP_03.02.018/2 yo visphurad-bhrū-viṭapena bhūmer bhāraṃ kṛtāntena tiraścakāra<br>
BhP_03.02.019/1 dṛṣṭā bhavadbhir nanu rājasūye caidyasya kṛṣṇaṃ dviṣato 'pi siddhiḥ<br>
BhP_03.02.019/2 yāṃ yoginaḥ saṃspṛhayanti samyag yogena kas tad-virahaṃ saheta<br>
BhP_03.02.020/1 tathaiva cānye nara-loka-vīrā ya āhave kṛṣṇa-mukhāravindam<br>
BhP_03.02.020/2 netraiḥ pibanto nayanābhirāmaṃ pārthāstra-pūtaḥ padam āpur asya<br>
BhP_03.02.021/1 svayaṃ tv asāmyātiśayas tryadhīśaḥ svārājya-lakṣmy-āpta-samasta-kāmaḥ<br>
BhP_03.02.021/2 baliṃ haradbhiś cira-loka-pālaiḥ kirīṭa-koṭy-eḍita-pāda-pīṭhaḥ<br>
BhP_03.02.022/1 tat tasya kaiṅkaryam alaṃ bhṛtān no viglāpayaty aṅga yad ugrasenam<br>
BhP_03.02.022/2 tiṣṭhan niṣaṇṇaṃ parameṣṭhi-dhiṣṇye nyabodhayad deva nidhārayeti<br>
BhP_03.02.023/1 aho bakī yaṃ stana-kāla-kūṭaṃ jighāṃsayāpāyayad apy asādhvī<br>
BhP_03.02.023/2 lebhe gatiṃ dhātry-ucitāṃ tato 'nyaṃ kaṃ vā dayāluṃ śaraṇaṃ vrajema<br>
BhP_03.02.024/1 manye 'surān bhāgavatāṃs tryadhīśe saṃrambha-mārgābhiniviṣṭa-cittān<br>
BhP_03.02.024/2 ye saṃyuge 'cakṣata tārkṣya-putram aṃse sunābhāyudham āpatantam<br>
BhP_03.02.025/1 vasudevasya devakyāṃ jāto bhojendra-bandhane<br>
BhP_03.02.025/2 cikīrṣur bhagavān asyāḥ śam ajenābhiyācitaḥ<br>
BhP_03.02.026/1 tato nanda-vrajam itaḥ pitrā kaṃsād vibibhyatā<br>
BhP_03.02.026/2 ekādaśa samās tatra gūḍhārciḥ sa-balo 'vasat<br>
BhP_03.02.027/1 parīto vatsapair vatsāṃś cārayan vyaharad vibhuḥ<br>
BhP_03.02.027/2 yamunopavane kūjad- dvija-saṅkulitāṅghripe<br>
BhP_03.02.028/1 kaumārīṃ darśayaṃś ceṣṭāṃ prekṣaṇīyāṃ vrajaukasām<br>
BhP_03.02.028/2 rudann iva hasan mugdha- bāla-siṃhāvalokanaḥ<br>
BhP_03.02.029/1 sa eva go-dhanaṃ lakṣmyā niketaṃ sita-go-vṛṣam<br>
BhP_03.02.029/2 cārayann anugān gopān raṇad-veṇur arīramat<br>
BhP_03.02.030/1 prayuktān bhoja-rājena māyinaḥ kāma-rūpiṇaḥ<br>
BhP_03.02.030/2 līlayā vyanudat tāṃs tān bālaḥ krīḍanakān iva<br>
BhP_03.02.031/1 vipannān viṣa-pānena nigṛhya bhujagādhipam<br>
BhP_03.02.031/2 utthāpyāpāyayad gāvas tat toyaṃ prakṛti-sthitam<br>
BhP_03.02.032/1 ayājayad go-savena gopa-rājaṃ dvijottamaiḥ<br>
BhP_03.02.032/2 vittasya coru-bhārasya cikīrṣan sad-vyayaṃ vibhuḥ<br>
BhP_03.02.033/1 varṣatīndre vrajaḥ kopād bhagnamāne 'tivihvalaḥ<br>
BhP_03.02.033/2 gotra-līlātapatreṇa trāto bhadrānugṛhṇatā<br>
BhP_03.02.034/1 śarac-chaśi-karair mṛṣṭaṃ mānayan rajanī-mukham<br>
BhP_03.02.034/2 gāyan kala-padaṃ reme strīṇāṃ maṇḍala-maṇḍanaḥ<br>
BhP_03.03.001/0 uddhava uvāca<br>
BhP_03.03.001/1 tataḥ sa āgatya puraṃ sva-pitroś cikīrṣayā śaṃ baladeva-saṃyutaḥ<br>
BhP_03.03.001/2 nipātya tuṅgād ripu-yūtha-nāthaṃ hataṃ vyakarṣad vyasum ojasorvyām<br>
BhP_03.03.002/1 sāndīpaneḥ sakṛt proktaṃ brahmādhītya sa-vistaram<br>
BhP_03.03.002/2 tasmai prādād varaṃ putraṃ mṛtaṃ pañca-janodarāt<br>
BhP_03.03.003/1 samāhutā bhīṣmaka-kanyayā ye śriyaḥ savarṇena bubhūṣayaiṣām<br>
BhP_03.03.003/2 gāndharva-vṛttyā miṣatāṃ sva-bhāgaṃ jahre padaṃ mūrdhni dadhat suparṇaḥ<br>
BhP_03.03.004/1 kakudmino 'viddha-naso damitvā svayaṃvare nāgnajitīm uvāha<br>
BhP_03.03.004/2 tad-bhagnamānān api gṛdhyato 'jñāñ jaghne 'kṣataḥ śastra-bhṛtaḥ sva-śastraiḥ<br>
BhP_03.03.005/1 priyaṃ prabhur grāmya iva priyāyā vidhitsur ārcchad dyutaruṃ yad-arthe<br>
BhP_03.03.005/2 vajry ādravat taṃ sa-gaṇo ruṣāndhaḥ krīḍā-mṛgo nūnam ayaṃ vadhūnām<br>
BhP_03.03.006/1 sutaṃ mṛdhe khaṃ vapuṣā grasantaṃ dṛṣṭvā sunābhonmathitaṃ dharitryā<br>
BhP_03.03.006/2 āmantritas tat-tanayāya śeṣaṃ dattvā tad-antaḥ-puram āviveśa<br>
BhP_03.03.007/1 tatrāhṛtās tā nara-deva-kanyāḥ kujena dṛṣṭvā harim ārta-bandhum<br>
BhP_03.03.007/2 utthāya sadyo jagṛhuḥ praharṣa- vrīḍānurāga-prahitāvalokaiḥ<br>
BhP_03.03.008/1 āsāṃ muhūrta ekasmin nānāgāreṣu yoṣitām<br>
BhP_03.03.008/2 sa-vidhaṃ jagṛhe pāṇīn anurūpaḥ sva-māyayā<br>
BhP_03.03.009/1 tāsv apatyāny ajanayad ātma-tulyāni sarvataḥ<br>
BhP_03.03.009/2 ekaikasyāṃ daśa daśa prakṛter vibubhūṣayā<br>
BhP_03.03.010/1 kāla-māgadha-śālvādīn anīkai rundhataḥ puram<br>
BhP_03.03.010/2 ajīghanat svayaṃ divyaṃ sva-puṃsāṃ teja ādiśat<br>
BhP_03.03.011/1 śambaraṃ dvividaṃ bāṇaṃ muraṃ balvalam eva ca<br>
BhP_03.03.011/2 anyāṃś ca dantavakrādīn avadhīt kāṃś ca ghātayat<br>
BhP_03.03.012/1 atha te bhrātṛ-putrāṇāṃ pakṣayoḥ patitān nṛpān<br>
BhP_03.03.012/2 cacāla bhūḥ kurukṣetraṃ yeṣām āpatatāṃ balaiḥ<br>
BhP_03.03.013/1 sa karṇa-duḥśāsana-saubalānāṃ kumantra-pākena hata-śriyāyuṣam<br>
BhP_03.03.013/2 suyodhanaṃ sānucaraṃ śayānaṃ bhagnorum ūrvyāṃ na nananda paśyan<br>
BhP_03.03.014/1 kiyān bhuvo 'yaṃ kṣapitoru-bhāro yad droṇa-bhīṣmārjuna-bhīma-mūlaiḥ<br>
BhP_03.03.014/2 aṣṭādaśākṣauhiṇiko mad-aṃśair āste balaṃ durviṣahaṃ yadūnām<br>
BhP_03.03.015/1 mitho yadaiṣāṃ bhavitā vivādo madhv-āmadātāmra-vilocanānām<br>
BhP_03.03.015/2 naiṣāṃ vadhopāya iyān ato 'nyo mayy udyate 'ntardadhate svayaṃ sma<br>
BhP_03.03.016/1 evaṃ sañcintya bhagavān sva-rājye sthāpya dharmajam<br>
BhP_03.03.016/2 nandayām āsa suhṛdaḥ sādhūnāṃ vartma darśayan<br>
BhP_03.03.017/1 uttarāyāṃ dhṛtaḥ pūror vaṃśaḥ sādhv-abhimanyunā<br>
BhP_03.03.017/2 sa vai drauṇy-astra-sampluṣṭaḥ punar bhagavatā dhṛtaḥ<br>
BhP_03.03.018/1 ayājayad dharma-sutam aśvamedhais tribhir vibhuḥ<br>
BhP_03.03.018/2 so 'pi kṣmām anujai rakṣan reme kṛṣṇam anuvrataḥ<br>
BhP_03.03.019/1 bhagavān api viśvātmā loka-veda-pathānugaḥ<br>
BhP_03.03.019/2 kāmān siṣeve dvārvatyām asaktaḥ sāṅkhyam āsthitaḥ<br>
BhP_03.03.020/1 snigdha-smitāvalokena vācā pīyūṣa-kalpayā<br>
BhP_03.03.020/2 caritreṇānavadyena śrī-niketena cātmanā<br>
BhP_03.03.021/1 imaṃ lokam amuṃ caiva ramayan sutarāṃ yadūn<br>
BhP_03.03.021/2 reme kṣaṇadayā datta- kṣaṇa-strī-kṣaṇa-sauhṛdaḥ<br>
BhP_03.03.022/1 tasyaivaṃ ramamāṇasya saṃvatsara-gaṇān bahūn<br>
BhP_03.03.022/2 gṛhamedheṣu yogeṣu virāgaḥ samajāyata<br>
BhP_03.03.023/1 daivādhīneṣu kāmeṣu daivādhīnaḥ svayaṃ pumān<br>
BhP_03.03.023/2 ko viśrambheta yogena yogeśvaram anuvrataḥ<br>
BhP_03.03.024/1 puryāṃ kadācit krīḍadbhir yadu-bhoja-kumārakaiḥ<br>
BhP_03.03.024/2 kopitā munayaḥ śepur bhagavan-mata-kovidāḥ<br>
BhP_03.03.025/1 tataḥ katipayair māsair vṛṣṇi-bhojāndhakādayaḥ<br>
BhP_03.03.025/2 yayuḥ prabhāsaṃ saṃhṛṣṭā rathair deva-vimohitāḥ<br>
BhP_03.03.026/1 tatra snātvā pit-n devān ṛṣīṃś caiva tad-ambhasā<br>
BhP_03.03.026/2 tarpayitvātha viprebhyo gāvo bahu-guṇā daduḥ<br>
BhP_03.03.027/1 hiraṇyaṃ rajataṃ śayyāṃ vāsāṃsy ajina-kambalān<br>
BhP_03.03.027/2 yānaṃ rathān ibhān kanyā dharāṃ vṛtti-karīm api<br>
BhP_03.03.028/1 annaṃ coru-rasaṃ tebhyo dattvā bhagavad-arpaṇam<br>
BhP_03.03.028/2 go-viprārthāsavaḥ śūrāḥ praṇemur bhuvi mūrdhabhiḥ<br>
BhP_03.04.001/0 uddhava uvāca<br>
BhP_03.04.001/1 atha te tad-anujñātā bhuktvā pītvā ca vāruṇīm<br>
BhP_03.04.001/2 tayā vibhraṃśita-jñānā duruktair marma paspṛśuḥ<br>
BhP_03.04.002/1 teṣāṃ maireya-doṣeṇa viṣamīkṛta-cetasām<br>
BhP_03.04.002/2 nimlocati ravāv āsīd veṇūnām iva mardanam<br>
BhP_03.04.003/1 bhagavān svātma-māyāyā gatiṃ tām avalokya saḥ<br>
BhP_03.04.003/1 sarasvatīm upaspṛśya vṛkṣa-mūlam upāviśat<br>
BhP_03.04.004/1 ahaṃ cokto bhagavatā prapannārti-hareṇa ha<br>
BhP_03.04.004/2 badarīṃ tvaṃ prayāhīti sva-kulaṃ sañjihīrṣuṇā<br>
BhP_03.04.005/1 tathāpi tad-abhipretaṃ jānann aham arindama<br>
BhP_03.04.005/2 pṛṣṭhato 'nvagamaṃ bhartuḥ pāda-viśleṣaṇākṣamaḥ<br>
BhP_03.04.006/1 adrākṣam ekam āsīnaṃ vicinvan dayitaṃ patim<br>
BhP_03.04.006/2 śrī-niketaṃ sarasvatyāṃ kṛta-ketam aketanam<br>
BhP_03.04.007/1 śyāmāvadātaṃ virajaṃ praśāntāruṇa-locanam<br>
BhP_03.04.007/2 dorbhiś caturbhir viditaṃ pīta-kauśāmbareṇa ca<br>
BhP_03.04.008/1 vāma ūrāv adhiśritya dakṣiṇāṅghri-saroruham<br>
BhP_03.04.008/2 apāśritārbhakāśvattham akṛśaṃ tyakta-pippalam<br>
BhP_03.04.009/1 tasmin mahā-bhāgavato dvaipāyana-suhṛt-sakhā<br>
BhP_03.04.009/2 lokān anucaran siddha āsasāda yadṛcchayā<br>
BhP_03.04.010/1 tasyānuraktasya muner mukundaḥ pramoda-bhāvānata-kandharasya<br>
BhP_03.04.010/2 āśṛṇvato mām anurāga-hāsa- samīkṣayā viśramayann uvāca<br>
BhP_03.04.011/0 śrī-bhagavān uvāca<br>
BhP_03.04.011/1 vedāham antar manasīpsitaṃ te dadāmi yat tad duravāpam anyaiḥ<br>
BhP_03.04.011/2 satre purā viśva-sṛjāṃ vasūnāṃ mat-siddhi-kāmena vaso tvayeṣṭaḥ<br>
BhP_03.04.012/1 sa eṣa sādho caramo bhavānām āsāditas te mad-anugraho yat<br>
BhP_03.04.012/2 yan māṃ nṛlokān raha utsṛjantaṃ diṣṭyā dadṛśvān viśadānuvṛttyā<br>
BhP_03.04.013/1 purā mayā proktam ajāya nābhye padme niṣaṇṇāya mamādi-sarge<br>
BhP_03.04.013/2 jñānaṃ paraṃ man-mahimāvabhāsaṃ yat sūrayo bhāgavataṃ vadanti<br>
BhP_03.04.014/1 ity ādṛtoktaḥ paramasya puṃsaḥ pratikṣaṇānugraha-bhājano 'ham<br>
BhP_03.04.014/2 snehottha-romā skhalitākṣaras taṃ muñcañ chucaḥ prāñjalir ābabhāṣe<br>
BhP_03.04.015/1 ko nv īśa te pāda-saroja-bhājāṃ sudurlabho 'rtheṣu caturṣv apīha<br>
BhP_03.04.015/2 tathāpi nāhaṃ pravṛṇomi bhūman bhavat-padāmbhoja-niṣevaṇotsukaḥ<br>
BhP_03.04.016/1 karmāṇy anīhasya bhavo 'bhavasya te durgāśrayo 'thāri-bhayāt palāyanam<br>
BhP_03.04.016/2 kālātmano yat pramadā-yutāśramaḥ svātman-rateḥ khidyati dhīr vidām iha<br>
BhP_03.04.017/1 mantreṣu māṃ vā upahūya yat tvam akuṇṭhitākhaṇḍa-sadātma-bodhaḥ<br>
BhP_03.04.017/2 pṛccheḥ prabho mugdha ivāpramattas tan no mano mohayatīva deva<br>
BhP_03.04.018/1 jñānaṃ paraṃ svātma-rahaḥ-prakāśaṃ provāca kasmai bhagavān samagram<br>
BhP_03.04.018/2 api kṣamaṃ no grahaṇāya bhartar vadāñjasā yad vṛjinaṃ tarema<br>
BhP_03.04.019/1 ity āvedita-hārdāya mahyaṃ sa bhagavān paraḥ<br>
BhP_03.04.019/2 ādideśāravindākṣa ātmanaḥ paramāṃ sthitim<br>
BhP_03.04.020/1 sa evam ārādhita-pāda-tīrthād adhīta-tattvātma-vibodha-mārgaḥ<br>
BhP_03.04.020/2 praṇamya pādau parivṛtya devam ihāgato 'haṃ virahāturātmā<br>
BhP_03.04.021/1 so 'haṃ tad-darśanāhlāda- viyogārti-yutaḥ prabho<br>
BhP_03.04.021/2 gamiṣye dayitaṃ tasya badaryāśrama-maṇḍalam<br>
BhP_03.04.022/1 yatra nārāyaṇo devo naraś ca bhagavān ṛṣiḥ<br>
BhP_03.04.022/2 mṛdu tīvraṃ tapo dīrghaṃ tepāte loka-bhāvanau<br>
BhP_03.04.023/0 śrī-śuka uvāca<br>
BhP_03.04.023/1 ity uddhavād upākarṇya suhṛdāṃ duḥsahaṃ vadham<br>
BhP_03.04.023/2 jñānenāśamayat kṣattā śokam utpatitaṃ budhaḥ<br>
BhP_03.04.024/1 sa taṃ mahā-bhāgavataṃ vrajantaṃ kauravarṣabhaḥ<br>
BhP_03.04.024/2 viśrambhād abhyadhattedaṃ mukhyaṃ kṛṣṇa-parigrahe<br>
BhP_03.04.025/0 vidura uvāca<br>
BhP_03.04.025/1 jñānaṃ paraṃ svātma-rahaḥ-prakāśaṃ yad āha yogeśvara īśvaras te<br>
BhP_03.04.025/2 vaktuṃ bhavān no 'rhati yad dhi viṣṇor bhṛtyāḥ sva-bhṛtyārtha-kṛtaś caranti<br>
BhP_03.04.026/0 uddhava uvāca<br>
BhP_03.04.026/1 nanu te tattva-saṃrādhya ṛṣiḥ kauṣāravo 'ntike<br>
BhP_03.04.026/2 sākṣād bhagavatādiṣṭo martya-lokaṃ jihāsatā<br>
BhP_03.04.027/0 śrī-śuka uvāca<br>
BhP_03.04.027/1 iti saha vidureṇa viśva-mūrter guṇa-kathayā sudhayā plāvitorutāpaḥ<br>
BhP_03.04.027/2 kṣaṇam iva puline yamasvasus tāṃ samuṣita aupagavir niśāṃ tato 'gāt<br>
BhP_03.04.028/0 rājovāca<br>
BhP_03.04.028/1 nidhanam upagateṣu vṛṣṇi-bhojeṣv adhiratha-yūthapa-yūthapeṣu mukhyaḥ<br>
BhP_03.04.028/2 sa tu katham avaśiṣṭa uddhavo yad dharir api tatyaja ākṛtiṃ tryadhīśaḥ<br>
BhP_03.04.029/0 śrī-śuka uvāca<br>
BhP_03.04.029/1 brahma-śāpāpadeśena kālenāmogha-vāñchitaḥ<br>
BhP_03.04.029/2 saṃhṛtya sva-kulaṃ sphītaṃ tyakṣyan deham acintayat<br>
BhP_03.04.030/1 asmāl lokād uparate mayi jñānaṃ mad-āśrayam<br>
BhP_03.04.030/2 arhaty uddhava evāddhā sampraty ātmavatāṃ varaḥ<br>
BhP_03.04.031/1 noddhavo 'ṇv api man-nyūno yad guṇair nārditaḥ prabhuḥ<br>
BhP_03.04.031/2 ato mad-vayunaṃ lokaṃ grāhayann iha tiṣṭhatu<br>
BhP_03.04.032/1 evaṃ tri-loka-guruṇā sandiṣṭaḥ śabda-yoninā<br>
BhP_03.04.032/2 badaryāśramam āsādya harim īje samādhinā<br>
BhP_03.04.033/1 viduro 'py uddhavāc chrutvā kṛṣṇasya paramātmanaḥ<br>
BhP_03.04.033/2 krīḍayopātta-dehasya karmāṇi ślāghitāni ca<br>
BhP_03.04.034/1 deha-nyāsaṃ ca tasyaivaṃ dhīrāṇāṃ dhairya-vardhanam<br>
BhP_03.04.034/2 anyeṣāṃ duṣkarataraṃ paśūnāṃ viklavātmanām<br>
BhP_03.04.035/1 ātmānaṃ ca kuru-śreṣṭha kṛṣṇena manasekṣitam<br>
BhP_03.04.035/2 dhyāyan gate bhāgavate ruroda prema-vihvalaḥ<br>
BhP_03.04.036/1 kālindyāḥ katibhiḥ siddha ahobhir bharatarṣabha<br>
BhP_03.04.036/2 prāpadyata svaḥ-saritaṃ yatra mitrā-suto muniḥ<br>
BhP_03.05.001/0 śrī-śuka uvāca<br>
BhP_03.05.001/1 dvāri dyu-nadyā ṛṣabhaḥ kurūṇāṃ maitreyam āsīnam agādha-bodham<br>
BhP_03.05.001/2 kṣattopasṛtyācyuta-bhāva-siddhaḥ papraccha sauśīlya-guṇābhitṛptaḥ<br>
BhP_03.05.002/0 vidura uvāca<br>
BhP_03.05.002/1 sukhāya karmāṇi karoti loko na taiḥ sukhaṃ vānyad-upāramaṃ vā<br>
BhP_03.05.002/2 vindeta bhūyas tata eva duḥkhaṃ yad atra yuktaṃ bhagavān vaden naḥ<br>
BhP_03.05.003/1 janasya kṛṣṇād vimukhasya daivād adharma-śīlasya suduḥkhitasya<br>
BhP_03.05.003/2 anugrahāyeha caranti nūnaṃ bhūtāni bhavyāni janārdanasya<br>
BhP_03.05.004/1 tat sādhu-varyādiśa vartma śaṃ naḥ saṃrādhito bhagavān yena puṃsām<br>
BhP_03.05.004/2 hṛdi sthito yacchati bhakti-pūte jñānaṃ sa-tattvādhigamaṃ purāṇam<br>
BhP_03.05.005/1 karoti karmāṇi kṛtāvatāro yāny ātma-tantro bhagavāṃs tryadhīśaḥ<br>
BhP_03.05.005/2 yathā sasarjāgra idaṃ nirīhaḥ saṃsthāpya vṛttiṃ jagato vidhatte<br>
BhP_03.05.006/1 yathā punaḥ sve kha idaṃ niveśya śete guhāyāṃ sa nivṛtta-vṛttiḥ<br>
BhP_03.05.006/2 yogeśvarādhīśvara eka etad anupraviṣṭo bahudhā yathāsīt<br>
BhP_03.05.007/1 krīḍan vidhatte dvija-go-surāṇāṃ kṣemāya karmāṇy avatāra-bhedaiḥ<br>
BhP_03.05.007/2 mano na tṛpyaty api śṛṇvatāṃ naḥ suśloka-mauleś caritāmṛtāni<br>
BhP_03.05.008/1 yais tattva-bhedair adhiloka-nātho lokān alokān saha lokapālān<br>
BhP_03.05.008/2 acīkḷpad yatra hi sarva-sattva- nikāya-bhedo 'dhikṛtaḥ pratītaḥ<br>
BhP_03.05.009/1 yena prajānām uta ātma-karma- rūpābhidhānāṃ ca bhidāṃ vyadhatta<br>
BhP_03.05.009/2 nārāyaṇo viśvasṛg ātma-yonir etac ca no varṇaya vipra-varya<br>
BhP_03.05.010/1 parāvareṣāṃ bhagavan vratāni śrutāni me vyāsa-mukhād abhīkṣṇam<br>
BhP_03.05.010/2 atṛpnuma kṣulla-sukhāvahānāṃ teṣām ṛte kṛṣṇa-kathāmṛtaughāt<br>
BhP_03.05.011/1 kas tṛpnuyāt tīrtha-pado 'bhidhānāt satreṣu vaḥ sūribhir īḍyamānāt<br>
BhP_03.05.011/2 yaḥ karṇa-nāḍīṃ puruṣasya yāto bhava-pradāṃ geha-ratiṃ chinatti<br>
BhP_03.05.012/1 munir vivakṣur bhagavad-guṇānāṃ sakhāpi te bhāratam āha kṛṣṇaḥ<br>
BhP_03.05.012/2 yasmin nṛṇāṃ grāmya-sukhānuvādair matir gṛhītā nu hareḥ kathāyām<br>
BhP_03.05.013/1 sā śraddadhānasya vivardhamānā viraktim anyatra karoti puṃsaḥ<br>
BhP_03.05.013/2 hareḥ padānusmṛti-nirvṛtasya samasta-duḥkhāpyayam āśu dhatte<br>
BhP_03.05.014/1 tāñ chocya-śocyān avido 'nuśoce hareḥ kathāyāṃ vimukhān aghena<br>
BhP_03.05.014/2 kṣiṇoti devo 'nimiṣas tu yeṣām āyur vṛthā-vāda-gati-smṛtīnām<br>
BhP_03.05.015/1 tad asya kauṣārava śarma-dātur hareḥ kathām eva kathāsu sāram<br>
BhP_03.05.015/2 uddhṛtya puṣpebhya ivārta-bandho śivāya naḥ kīrtaya tīrtha-kīrteḥ<br>
BhP_03.05.016/1 sa viśva-janma-sthiti-saṃyamārthe kṛtāvatāraḥ pragṛhīta-śaktiḥ<br>
BhP_03.05.016/2 cakāra karmāṇy atipūruṣāṇi yānīśvaraḥ kīrtaya tāni mahyam<br>
BhP_03.05.017/0 śrī-śuka uvāca<br>
BhP_03.05.017/1 sa evaṃ bhagavān pṛṣṭaḥ kṣattrā kauṣāravo muniḥ<br>
BhP_03.05.017/2 puṃsāṃ niḥśreyasārthena tam āha bahu-mānayan<br>
BhP_03.05.018/0 maitreya uvāca<br>
BhP_03.05.018/1 sādhu pṛṣṭaṃ tvayā sādho lokān sādhv anugṛhṇatā<br>
BhP_03.05.018/2 kīrtiṃ vitanvatā loke ātmano 'dhokṣajātmanaḥ<br>
BhP_03.05.019/1 naitac citraṃ tvayi kṣattar bādarāyaṇa-vīryaje<br>
BhP_03.05.019/2 gṛhīto 'nanya-bhāvena yat tvayā harir īśvaraḥ<br>
BhP_03.05.020/1 māṇḍavya-śāpād bhagavān prajā-saṃyamano yamaḥ<br>
BhP_03.05.020/2 bhrātuḥ kṣetre bhujiṣyāyāṃ jātaḥ satyavatī-sutāt<br>
BhP_03.05.021/1 bhavān bhagavato nityaṃ sammataḥ sānugasya ha<br>
BhP_03.05.021/2 yasya jñānopadeśāya mādiśad bhagavān vrajan<br>
BhP_03.05.022/1 atha te bhagaval-līlā yoga-māyorubṛṃhitāḥ<br>
BhP_03.05.022/2 viśva-sthity-udbhavāntārthā varṇayāmy anupūrvaśaḥ<br>
BhP_03.05.023/1 bhagavān eka āsedam agra ātmātmanāṃ vibhuḥ<br>
BhP_03.05.023/2 ātmecchānugatāv ātmā nānā-maty-upalakṣaṇaḥ<br>
BhP_03.05.024/1 sa vā eṣa tadā draṣṭā nāpaśyad dṛśyam ekarāṭ<br>
BhP_03.05.024/2 mene 'santam ivātmānaṃ supta-śaktir asupta-dṛk<br>
BhP_03.05.025/1 sā vā etasya saṃdraṣṭuḥ śaktiḥ sad-asad-ātmikā<br>
BhP_03.05.025/2 māyā nāma mahā-bhāga yayedaṃ nirmame vibhuḥ<br>
BhP_03.05.026/1 kāla-vṛttyā tu māyāyāṃ guṇa-mayyām adhokṣajaḥ<br>
BhP_03.05.026/2 puruṣeṇātma-bhūtena vīryam ādhatta vīryavān<br>
BhP_03.05.027/1 tato 'bhavan mahat-tattvam avyaktāt kāla-coditāt<br>
BhP_03.05.027/2 vijñānātmātma-deha-sthaṃ viśvaṃ vyañjaṃs tamo-nudaḥ<br>
BhP_03.05.028/1 so 'py aṃśa-guṇa-kālātmā bhagavad-dṛṣṭi-gocaraḥ<br>
BhP_03.05.028/2 ātmānaṃ vyakarod ātmā viśvasyāsya sisṛkṣayā<br>
BhP_03.05.029/1 mahat-tattvād vikurvāṇād ahaṃ-tattvaṃ vyajāyata<br>
BhP_03.05.029/2 kārya-kāraṇa-kartrātmā bhūtendriya-mano-mayaḥ<br>
BhP_03.05.030/1 vaikārikas taijasaś ca tāmasaś cety ahaṃ tridhā<br>
BhP_03.05.030/2 ahaṃ-tattvād vikurvāṇān mano vaikārikād abhūt<br>
BhP_03.05.030/3 vaikārikāś ca ye devā arthābhivyañjanaṃ yataḥ<br>
BhP_03.05.031/1 taijasānīndriyāṇy eva jñāna-karma-mayāni ca<br>
BhP_03.05.031/2 tāmaso bhūta-sūkṣmādir yataḥ khaṃ liṅgam ātmanaḥ<br>
BhP_03.05.032/1 kāla-māyāṃśa-yogena bhagavad-vīkṣitaṃ nabhaḥ<br>
BhP_03.05.032/2 nabhaso 'nusṛtaṃ sparśaṃ vikurvan nirmame 'nilam<br>
BhP_03.05.033/1 anilo 'pi vikurvāṇo nabhasoru-balānvitaḥ<br>
BhP_03.05.033/2 sasarja rūpa-tanmātraṃ jyotir lokasya locanam<br>
BhP_03.05.034/1 anilenānvitaṃ jyotir vikurvat paravīkṣitam<br>
BhP_03.05.034/2 ādhattāmbho rasa-mayaṃ kāla-māyāṃśa-yogataḥ<br>
BhP_03.05.035/1 jyotiṣāmbho 'nusaṃsṛṣṭaṃ vikurvad brahma-vīkṣitam<br>
BhP_03.05.035/2 mahīṃ gandha-guṇām ādhāt kāla-māyāṃśa-yogataḥ<br>
BhP_03.05.036/1 bhūtānāṃ nabha-ādīnāṃ yad yad bhavyāvarāvaram<br>
BhP_03.05.036/2 teṣāṃ parānusaṃsargād yathā saṅkhyaṃ guṇān viduḥ<br>
BhP_03.05.037/1 ete devāḥ kalā viṣṇoḥ kāla-māyāṃśa-liṅginaḥ<br>
BhP_03.05.037/2 nānātvāt sva-kriyānīśāḥ procuḥ prāñjalayo vibhum<br>
BhP_03.05.038/0 devā ūcuḥ<br>
BhP_03.05.038/1 namāma te deva padāravindaṃ prapanna-tāpopaśamātapatram<br>
BhP_03.05.038/2 yan-mūla-ketā yatayo 'ñjasoru- saṃsāra-duḥkhaṃ bahir utkṣipanti<br>
BhP_03.05.039/1 dhātar yad asmin bhava īśa jīvās tāpa-trayeṇābhihatā na śarma<br>
BhP_03.05.039/2 ātman labhante bhagavaṃs tavāṅghri- cchāyāṃ sa-vidyām ata āśrayema<br>
BhP_03.05.040/1 mārganti yat te mukha-padma-nīḍaiś chandaḥ-suparṇair ṛṣayo vivikte<br>
BhP_03.05.040/2 yasyāgha-marṣoda-sarid-varāyāḥ padaṃ padaṃ tīrtha-padaḥ prapannāḥ<br>
BhP_03.05.041/1 yac chraddhayā śrutavatyā ca bhaktyā sammṛjyamāne hṛdaye 'vadhāya<br>
BhP_03.05.041/2 jñānena vairāgya-balena dhīrā vrajema tat te 'ṅghri-saroja-pīṭham<br>
BhP_03.05.042/1 viśvasya janma-sthiti-saṃyamārthe kṛtāvatārasya padāmbujaṃ te<br>
BhP_03.05.042/2 vrajema sarve śaraṇaṃ yad īśa smṛtaṃ prayacchaty abhayaṃ sva-puṃsām<br>
BhP_03.05.043/1 yat sānubandhe 'sati deha-gehe mamāham ity ūḍha-durāgrahāṇām<br>
BhP_03.05.043/2 puṃsāṃ sudūraṃ vasato 'pi puryāṃ bhajema tat te bhagavan padābjam<br>
BhP_03.05.044/1 tān vai hy asad-vṛttibhir akṣibhir ye parāhṛtāntar-manasaḥ pareśa<br>
BhP_03.05.044/2 atho na paśyanty urugāya nūnaṃ ye te padanyāsa-vilāsa-lakṣyāḥ<br>
BhP_03.05.045/1 pānena te deva kathā-sudhāyāḥ pravṛddha-bhaktyā viśadāśayā ye<br>
BhP_03.05.045/2 vairāgya-sāraṃ pratilabhya bodhaṃ yathāñjasānvīyur akuṇṭha-dhiṣṇyam<br>
BhP_03.05.046/1 tathāpare cātma-samādhi-yoga- balena jitvā prakṛtiṃ baliṣṭhām<br>
BhP_03.05.046/2 tvām eva dhīrāḥ puruṣaṃ viśanti teṣāṃ śramaḥ syān na tu sevayā te<br>
BhP_03.05.047/1 tat te vayaṃ loka-sisṛkṣayādya tvayānusṛṣṭās tribhir ātmabhiḥ sma<br>
BhP_03.05.047/2 sarve viyuktāḥ sva-vihāra-tantraṃ na śaknumas tat pratihartave te<br>
BhP_03.05.048/1 yāvad baliṃ te 'ja harāma kāle yathā vayaṃ cānnam adāma yatra<br>
BhP_03.05.048/2 yathobhayeṣāṃ ta ime hi lokā baliṃ haranto 'nnam adanty anūhāḥ<br>
BhP_03.05.049/1 tvaṃ naḥ surāṇām asi sānvayānāṃ kūṭa-stha ādyaḥ puruṣaḥ purāṇaḥ<br>
BhP_03.05.049/2 tvaṃ deva śaktyāṃ guṇa-karma-yonau retas tv ajāyāṃ kavim ādadhe 'jaḥ<br>
BhP_03.05.050/1 tato vayaṃ mat-pramukhā yad-arthe babhūvimātman karavāma kiṃ te<br>
BhP_03.05.050/2 tvaṃ naḥ sva-cakṣuḥ paridehi śaktyā deva kriyārthe yad-anugrahāṇām<br>
BhP_03.06.001/0 ṛṣir uvāca<br>
BhP_03.06.001/1 iti tāsāṃ sva-śaktīnāṃ satīnām asametya saḥ<br>
BhP_03.06.001/2 prasupta-loka-tantrāṇāṃ niśāmya gatim īśvaraḥ<br>
BhP_03.06.002/1 kāla-sañjñāṃ tadā devīṃ bibhrac-chaktim urukramaḥ<br>
BhP_03.06.002/2 trayoviṃśati tattvānāṃ gaṇaṃ yugapad āviśat<br>
BhP_03.06.003/1 so 'nupraviṣṭo bhagavāṃś ceṣṭārūpeṇa taṃ gaṇam<br>
BhP_03.06.003/2 bhinnaṃ saṃyojayām āsa suptaṃ karma prabodhayan<br>
BhP_03.06.004/1 prabuddha-karma daivena trayoviṃśatiko gaṇaḥ<br>
BhP_03.06.004/2 prerito 'janayat svābhir mātrābhir adhipūruṣam<br>
BhP_03.06.005/1 pareṇa viśatā svasmin mātrayā viśva-sṛg-gaṇaḥ<br>
BhP_03.06.005/2 cukṣobhānyonyam āsādya yasmin lokāś carācarāḥ<br>
BhP_03.06.006/1 hiraṇmayaḥ sa puruṣaḥ sahasra-parivatsarān<br>
BhP_03.06.006/2 āṇḍa-kośa uvāsāpsu sarva-sattvopabṛṃhitaḥ<br>
BhP_03.06.007/1 sa vai viśva-sṛjāṃ garbho deva-karmātma-śaktimān<br>
BhP_03.06.007/2 vibabhājātmanātmānam ekadhā daśadhā tridhā<br>
BhP_03.06.008/1 eṣa hy aśeṣa-sattvānām ātmāṃśaḥ paramātmanaḥ<br>
BhP_03.06.008/2 ādyo 'vatāro yatrāsau bhūta-grāmo vibhāvyate<br>
BhP_03.06.009/1 sādhyātmaḥ sādhidaivaś ca sādhibhūta iti tridhā<br>
BhP_03.06.009/2 virāṭ prāṇo daśa-vidha ekadhā hṛdayena ca<br>
BhP_03.06.010/1 smaran viśva-sṛjām īśo vijñāpitam adhokṣajaḥ<br>
BhP_03.06.010/2 virājam atapat svena tejasaiṣāṃ vivṛttaye<br>
BhP_03.06.011/1 atha tasyābhitaptasya katidhāyatanāni ha<br>
BhP_03.06.011/2 nirabhidyanta devānāṃ tāni me gadataḥ śṛṇu<br>
BhP_03.06.012/1 tasyāgnir āsyaṃ nirbhinnaṃ loka-pālo 'viśat padam<br>
BhP_03.06.012/2 vācā svāṃśena vaktavyaṃ yayāsau pratipadyate<br>
BhP_03.06.013/1 nirbhinnaṃ tālu varuṇo loka-pālo 'viśad dhareḥ<br>
BhP_03.06.013/2 jihvayāṃśena ca rasaṃ yayāsau pratipadyate<br>
BhP_03.06.014/1 nirbhinne aśvinau nāse viṣṇor āviśatāṃ padam<br>
BhP_03.06.014/2 ghrāṇenāṃśena gandhasya pratipattir yato bhavet<br>
BhP_03.06.015/1 nirbhinne akṣiṇī tvaṣṭā loka-pālo 'viśad vibhoḥ<br>
BhP_03.06.015/2 cakṣuṣāṃśena rūpāṇāṃ pratipattir yato bhavet<br>
BhP_03.06.016/1 nirbhinnāny asya carmāṇi loka-pālo 'nilo 'viśat<br>
BhP_03.06.016/2 prāṇenāṃśena saṃsparśaṃ yenāsau pratipadyate<br>
BhP_03.06.017/1 karṇāv asya vinirbhinnau dhiṣṇyaṃ svaṃ viviśur diśaḥ<br>
BhP_03.06.017/2 śrotreṇāṃśena śabdasya siddhiṃ yena prapadyate<br>
BhP_03.06.018/1 tvacam asya vinirbhinnāṃ viviśur dhiṣṇyam oṣadhīḥ<br>
BhP_03.06.018/2 aṃśena romabhiḥ kaṇḍūṃ yair asau pratipadyate<br>
BhP_03.06.019/1 meḍhraṃ tasya vinirbhinnaṃ sva-dhiṣṇyaṃ ka upāviśat<br>
BhP_03.06.019/2 retasāṃśena yenāsāv ānandaṃ pratipadyate<br>
BhP_03.06.020/1 gudaṃ puṃso vinirbhinnaṃ mitro lokeśa āviśat<br>
BhP_03.06.020/2 pāyunāṃśena yenāsau visargaṃ pratipadyate<br>
BhP_03.06.021/1 hastāv asya vinirbhinnāv indraḥ svar-patir āviśat<br>
BhP_03.06.021/2 vārtayāṃśena puruṣo yayā vṛttiṃ prapadyate<br>
BhP_03.06.022/1 pādāv asya vinirbhinnau lokeśo viṣṇur āviśat<br>
BhP_03.06.022/2 gatyā svāṃśena puruṣo yayā prāpyaṃ prapadyate<br>
BhP_03.06.023/1 buddhiṃ cāsya vinirbhinnāṃ vāg-īśo dhiṣṇyam āviśat<br>
BhP_03.06.023/2 bodhenāṃśena boddhavyam pratipattir yato bhavet<br>
BhP_03.06.024/1 hṛdayaṃ cāsya nirbhinnaṃ candramā dhiṣṇyam āviśat<br>
BhP_03.06.024/2 manasāṃśena yenāsau vikriyāṃ pratipadyate<br>
BhP_03.06.025/1 ātmānaṃ cāsya nirbhinnam abhimāno 'viśat padam<br>
BhP_03.06.025/2 karmaṇāṃśena yenāsau kartavyaṃ pratipadyate<br>
BhP_03.06.026/1 sattvaṃ cāsya vinirbhinnaṃ mahān dhiṣṇyam upāviśat<br>
BhP_03.06.026/2 cittenāṃśena yenāsau vijñānaṃ pratipadyate<br>
BhP_03.06.027/1 śīrṣṇo 'sya dyaur dharā padbhyāṃ khaṃ nābher udapadyata<br>
BhP_03.06.027/2 guṇānāṃ vṛttayo yeṣu pratīyante surādayaḥ<br>
BhP_03.06.028/1 ātyantikena sattvena divaṃ devāḥ prapedire<br>
BhP_03.06.028/2 dharāṃ rajaḥ-svabhāvena paṇayo ye ca tān anu<br>
BhP_03.06.029/1 tārtīyena svabhāvena bhagavan-nābhim āśritāḥ<br>
BhP_03.06.029/2 ubhayor antaraṃ vyoma ye rudra-pārṣadāṃ gaṇāḥ<br>
BhP_03.06.030/1 mukhato 'vartata brahma puruṣasya kurūdvaha<br>
BhP_03.06.030/2 yas tūnmukhatvād varṇānāṃ mukhyo 'bhūd brāhmaṇo guruḥ<br>
BhP_03.06.031/1 bāhubhyo 'vartata kṣatraṃ kṣatriyas tad anuvrataḥ<br>
BhP_03.06.031/2 yo jātas trāyate varṇān pauruṣaḥ kaṇṭaka-kṣatāt<br>
BhP_03.06.032/1 viśo 'vartanta tasyorvor loka-vṛttikarīr vibhoḥ<br>
BhP_03.06.032/2 vaiśyas tad-udbhavo vārtāṃ nṛṇāṃ yaḥ samavartayat<br>
BhP_03.06.033/1 padbhyāṃ bhagavato jajñe śuśrūṣā dharma-siddhaye<br>
BhP_03.06.033/2 tasyāṃ jātaḥ purā śūdro yad-vṛttyā tuṣyate hariḥ<br>
BhP_03.06.034/1 ete varṇāḥ sva-dharmeṇa yajanti sva-guruṃ harim<br>
BhP_03.06.034/2 śraddhayātma-viśuddhy-arthaṃ yaj-jātāḥ saha vṛttibhiḥ<br>
BhP_03.06.035/1 etat kṣattar bhagavato daiva-karmātma-rūpiṇaḥ<br>
BhP_03.06.035/2 kaḥ śraddadhyād upākartuṃ yogamāyā-balodayam<br>
BhP_03.06.036/1 tathāpi kīrtayāmy aṅga yathā-mati yathā-śrutam<br>
BhP_03.06.036/2 kīrtiṃ hareḥ svāṃ sat-kartuṃ giram anyābhidhāsatīm<br>
BhP_03.06.037/1 ekānta-lābhaṃ vacaso nu puṃsāṃ suśloka-mauler guṇa-vādam āhuḥ<br>
BhP_03.06.037/2 śruteś ca vidvadbhir upākṛtāyāṃ kathā-sudhāyām upasamprayogam<br>
BhP_03.06.038/1 ātmano 'vasito vatsa mahimā kavinādinā<br>
BhP_03.06.038/2 saṃvatsara-sahasrānte dhiyā yoga-vipakkayā<br>
BhP_03.06.039/1 ato bhagavato māyā māyinām api mohinī<br>
BhP_03.06.039/2 yat svayaṃ cātma-vartmātmā na veda kim utāpare<br>
BhP_03.06.040/1 yato 'prāpya nyavartanta vācaś ca manasā saha<br>
BhP_03.06.040/2 ahaṃ cānya ime devās tasmai bhagavate namaḥ<br>
BhP_03.07.001/0 śrī-śuka uvāca<br>
BhP_03.07.001/1 evaṃ bruvāṇaṃ maitreyaṃ dvaipāyana-suto budhaḥ<br>
BhP_03.07.001/2 prīṇayann iva bhāratyā viduraḥ pratyabhāṣata<br>
BhP_03.07.002/0 vidura uvāca<br>
BhP_03.07.002/1 brahman kathaṃ bhagavataś cin-mātrasyāvikāriṇaḥ<br>
BhP_03.07.002/2 līlayā cāpi yujyeran nirguṇasya guṇāḥ kriyāḥ<br>
BhP_03.07.003/1 krīḍāyām udyamo 'rbhasya kāmaś cikrīḍiṣānyataḥ<br>
BhP_03.07.003/2 svatas-tṛptasya ca kathaṃ nivṛttasya sadānyataḥ<br>
BhP_03.07.004/1 asrākṣīd bhagavān viśvaṃ guṇa-mayyātma-māyayā<br>
BhP_03.07.004/2 tayā saṃsthāpayaty etad bhūyaḥ pratyapidhāsyati<br>
BhP_03.07.005/1 deśataḥ kālato yo 'sāv avasthātaḥ svato 'nyataḥ<br>
BhP_03.07.005/2 aviluptāvabodhātmā sa yujyetājayā katham<br>
BhP_03.07.006/1 bhagavān eka evaiṣa sarva-kṣetreṣv avasthitaḥ<br>
BhP_03.07.006/2 amuṣya durbhagatvaṃ vā kleśo vā karmabhiḥ kutaḥ<br>
BhP_03.07.007/1 etasmin me mano vidvan khidyate 'jñāna-saṅkaṭe<br>
BhP_03.07.007/2 tan naḥ parāṇuda vibho kaśmalaṃ mānasaṃ mahat<br>
BhP_03.07.008/0 śrī-śuka uvāca<br>
BhP_03.07.008/1 sa itthaṃ coditaḥ kṣattrā tattva-jijñāsunā muniḥ<br>
BhP_03.07.008/2 pratyāha bhagavac-cittaḥ smayann iva gata-smayaḥ<br>
BhP_03.07.009/0 maitreya uvāca<br>
BhP_03.07.009/1 seyaṃ bhagavato māyā yan nayena virudhyate<br>
BhP_03.07.009/2 īśvarasya vimuktasya kārpaṇyam uta bandhanam<br>
BhP_03.07.010/1 yad arthena vināmuṣya puṃsa ātma-viparyayaḥ<br>
BhP_03.07.010/2 pratīyata upadraṣṭuḥ sva-śiraś chedanādikaḥ<br>
BhP_03.07.011/1 yathā jale candramasaḥ kampādis tat-kṛto guṇaḥ<br>
BhP_03.07.011/2 dṛśyate 'sann api draṣṭur ātmano 'nātmano guṇaḥ<br>
BhP_03.07.012/1 sa vai nivṛtti-dharmeṇa vāsudevānukampayā<br>
BhP_03.07.012/2 bhagavad-bhakti-yogena tirodhatte śanair iha<br>
BhP_03.07.013/1 yadendriyoparāmo 'tha draṣṭrātmani pare harau<br>
BhP_03.07.013/2 vilīyante tadā kleśāḥ saṃsuptasyeva kṛtsnaśaḥ<br>
BhP_03.07.014/1 aśeṣa-saṅkleśa-śamaṃ vidhatte guṇānuvāda-śravaṇaṃ murāreḥ<br>
BhP_03.07.014/2 kiṃ vā punas tac-caraṇāravinda- parāga-sevā-ratir ātma-labdhā<br>
BhP_03.07.015/0 vidura uvāca<br>
BhP_03.07.015/1 sañchinnaḥ saṃśayo mahyaṃ tava sūktāsinā vibho<br>
BhP_03.07.015/2 ubhayatrāpi bhagavan mano me sampradhāvati<br>
BhP_03.07.016/1 sādhv etad vyāhṛtaṃ vidvan nātma-māyāyanaṃ hareḥ<br>
BhP_03.07.016/2 ābhāty apārthaṃ nirmūlaṃ viśva-mūlaṃ na yad bahiḥ<br>
BhP_03.07.017/1 yaś ca mūḍhatamo loke yaś ca buddheḥ paraṃ gataḥ<br>
BhP_03.07.017/2 tāv ubhau sukham edhete kliśyaty antarito janaḥ<br>
BhP_03.07.018/1 arthābhāvaṃ viniścitya pratītasyāpi nātmanaḥ<br>
BhP_03.07.018/2 tāṃ cāpi yuṣmac-caraṇa- sevayāhaṃ parāṇude<br>
BhP_03.07.019/1 yat-sevayā bhagavataḥ kūṭa-sthasya madhu-dviṣaḥ<br>
BhP_03.07.019/2 rati-rāso bhavet tīvraḥ pādayor vyasanārdanaḥ<br>
BhP_03.07.020/1 durāpā hy alpa-tapasaḥ sevā vaikuṇṭha-vartmasu<br>
BhP_03.07.020/2 yatropagīyate nityaṃ deva-devo janārdanaḥ<br>
BhP_03.07.021/1 sṛṣṭvāgre mahad-ādīni sa-vikārāṇy anukramāt<br>
BhP_03.07.021/2 tebhyo virājam uddhṛtya tam anu prāviśad vibhuḥ<br>
BhP_03.07.022/1 yam āhur ādyaṃ puruṣaṃ sahasrāṅghry-ūru-bāhukam<br>
BhP_03.07.022/2 yatra viśva ime lokāḥ sa-vikāśaṃ ta āsate<br>
BhP_03.07.023/1 yasmin daśa-vidhaḥ prāṇaḥ sendriyārthendriyas tri-vṛt<br>
BhP_03.07.023/2 tvayerito yato varṇās tad-vibhūtīr vadasva naḥ<br>
BhP_03.07.024/1 yatra putraiś ca pautraiś ca naptṛbhiḥ saha gotrajaiḥ<br>
BhP_03.07.024/2 prajā vicitrākṛtaya āsan yābhir idaṃ tatam<br>
BhP_03.07.025/1 prajāpatīnāṃ sa patiś cakḷpe kān prajāpatīn<br>
BhP_03.07.025/2 sargāṃś caivānusargāṃś ca manūn manvantarādhipān<br>
BhP_03.07.026/1 eteṣām api vedāṃś ca vaṃśānucaritāni ca<br>
BhP_03.07.026/2 upary adhaś ca ye lokā bhūmer mitrātmajāsate<br>
BhP_03.07.027/1 teṣāṃ saṃsthāṃ pramāṇaṃ ca bhūr-lokasya ca varṇaya<br>
BhP_03.07.027/2 tiryaṅ-mānuṣa-devānāṃ sarīsṛpa-patattriṇām<br>
BhP_03.07.027/3 vada naḥ sarga-saṃvyūhaṃ gārbha-sveda-dvijodbhidām<br>
BhP_03.07.028/1 guṇāvatārair viśvasya sarga-sthity-apyayāśrayam<br>
BhP_03.07.028/2 sṛjataḥ śrīnivāsasya vyācakṣvodāra-vikramam<br>
BhP_03.07.029/1 varṇāśrama-vibhāgāṃś ca rūpa-śīla-svabhāvataḥ<br>
BhP_03.07.029/2 ṛṣīṇāṃ janma-karmāṇi vedasya ca vikarṣaṇam<br>
BhP_03.07.030/1 yajñasya ca vitānāni yogasya ca pathaḥ prabho<br>
BhP_03.07.030/2 naiṣkarmyasya ca sāṅkhyasya tantraṃ vā bhagavat-smṛtam<br>
BhP_03.07.031/1 pāṣaṇḍa-patha-vaiṣamyaṃ pratiloma-niveśanam<br>
BhP_03.07.031/2 jīvasya gatayo yāś ca yāvatīr guṇa-karmajāḥ<br>
BhP_03.07.032/1 dharmārtha-kāma-mokṣāṇāṃ nimittāny avirodhataḥ<br>
BhP_03.07.032/2 vārtāyā daṇḍa-nīteś ca śrutasya ca vidhiṃ pṛthak<br>
BhP_03.07.033/1 śrāddhasya ca vidhiṃ brahman pit-ṇāṃ sargam eva ca<br>
BhP_03.07.033/2 graha-nakṣatra-tārāṇāṃ kālāvayava-saṃsthitim<br>
BhP_03.07.034/1 dānasya tapaso vāpi yac ceṣṭā-pūrtayoḥ phalam<br>
BhP_03.07.034/2 pravāsa-sthasya yo dharmo yaś ca puṃsa utāpadi<br>
BhP_03.07.035/1 yena vā bhagavāṃs tuṣyed dharma-yonir janārdanaḥ<br>
BhP_03.07.035/2 samprasīdati vā yeṣām etad ākhyāhi me 'nagha<br>
BhP_03.07.036/1 anuvratānāṃ śiṣyāṇāṃ putrāṇāṃ ca dvijottama<br>
BhP_03.07.036/2 anāpṛṣṭam api brūyur guravo dīna-vatsalāḥ<br>
BhP_03.07.037/1 tattvānāṃ bhagavaṃs teṣāṃ katidhā pratisaṅkramaḥ<br>
BhP_03.07.037/2 tatremaṃ ka upāsīran ka u svid anuśerate<br>
BhP_03.07.038/1 puruṣasya ca saṃsthānaṃ svarūpaṃ vā parasya ca<br>
BhP_03.07.038/2 jñānaṃ ca naigamaṃ yat tad guru-śiṣya-prayojanam<br>
BhP_03.07.039/1 nimittāni ca tasyeha proktāny anagha-sūribhiḥ<br>
BhP_03.07.039/2 svato jñānaṃ kutaḥ puṃsāṃ bhaktir vairāgyam eva vā<br>
BhP_03.07.040/1 etān me pṛcchataḥ praśnān hareḥ karma-vivitsayā<br>
BhP_03.07.040/2 brūhi me 'jñasya mitratvād ajayā naṣṭa-cakṣuṣaḥ<br>
BhP_03.07.041/1 sarve vedāś ca yajñāś ca tapo dānāni cānagha<br>
BhP_03.07.041/2 jīvābhaya-pradānasya na kurvīran kalām api<br>
BhP_03.07.042/0 śrī-śuka uvāca<br>
BhP_03.07.042/1 sa ittham āpṛṣṭa-purāṇa-kalpaḥ kuru-pradhānena muni-pradhānaḥ<br>
BhP_03.07.042/2 pravṛddha-harṣo bhagavat-kathāyāṃ sañcoditas taṃ prahasann ivāha<br>
BhP_03.08.001/0 maitreya uvāca<br>
BhP_03.08.001/1 sat-sevanīyo bata pūru-vaṃśo yal loka-pālo bhagavat-pradhānaḥ<br>
BhP_03.08.001/2 babhūvithehājita-kīrti-mālāṃ pade pade nūtanayasy abhīkṣṇam<br>
BhP_03.08.002/1 so 'haṃ nṛṇāṃ kṣulla-sukhāya duḥkhaṃ mahad gatānāṃ viramāya tasya<br>
BhP_03.08.002/2 pravartaye bhāgavataṃ purāṇaṃ yad āha sākṣād bhagavān ṛṣibhyaḥ<br>
BhP_03.08.003/1 āsīnam urvyāṃ bhagavantam ādyaṃ saṅkarṣaṇaṃ devam akuṇṭha-sattvam<br>
BhP_03.08.003/2 vivitsavas tattvam ataḥ parasya kumāra-mukhyā munayo 'nvapṛcchan<br>
BhP_03.08.004/1 svam eva dhiṣṇyaṃ bahu mānayantaṃ yad vāsudevābhidham āmananti<br>
BhP_03.08.004/2 pratyag-dhṛtākṣāmbuja-kośam īṣad unmīlayantaṃ vibudhodayāya<br>
BhP_03.08.005/1 svardhuny-udārdraiḥ sva-jaṭā-kalāpair upaspṛśantaś caraṇopadhānam<br>
BhP_03.08.005/2 padmaṃ yad arcanty ahi-rāja-kanyāḥ sa-prema nānā-balibhir varārthāḥ<br>
BhP_03.08.006/1 muhur gṛṇanto vacasānurāga- skhalat-padenāsya kṛtāni taj-jñāḥ<br>
BhP_03.08.006/2 kirīṭa-sāhasra-maṇi-praveka- pradyotitoddāma-phaṇā-sahasram<br>
BhP_03.08.007/1 proktaṃ kilaitad bhagavattamena nivṛtti-dharmābhiratāya tena<br>
BhP_03.08.007/2 sanat-kumārāya sa cāha pṛṣṭaḥ sāṅkhyāyanāyāṅga dhṛta-vratāya<br>
BhP_03.08.008/1 sāṅkhyāyanaḥ pāramahaṃsya-mukhyo vivakṣamāṇo bhagavad-vibhūtīḥ<br>
BhP_03.08.008/2 jagāda so 'smad-gurave 'nvitāya parāśarāyātha bṛhaspateś ca<br>
BhP_03.08.009/1 provāca mahyaṃ sa dayālur ukto muniḥ pulastyena purāṇam ādyam<br>
BhP_03.08.009/2 so 'haṃ tavaitat kathayāmi vatsa śraddhālave nityam anuvratāya<br>
BhP_03.08.010/1 udāplutaṃ viśvam idaṃ tadāsīd yan nidrayāmīlita-dṛṅ nyamīlayat<br>
BhP_03.08.010/2 ahīndra-talpe 'dhiśayāna ekaḥ kṛta-kṣaṇaḥ svātma-ratau nirīhaḥ<br>
BhP_03.08.011/1 so 'ntaḥ śarīre 'rpita-bhūta-sūkṣmaḥ kālātmikāṃ śaktim udīrayāṇaḥ<br>
BhP_03.08.011/2 uvāsa tasmin salile pade sve yathānalo dāruṇi ruddha-vīryaḥ<br>
BhP_03.08.012/1 catur-yugānāṃ ca sahasram apsu svapan svayodīritayā sva-śaktyā<br>
BhP_03.08.012/2 kālākhyayāsādita-karma-tantro lokān apītān dadṛśe sva-dehe<br>
BhP_03.08.013/1 tasyārtha-sūkṣmābhiniviṣṭa-dṛṣṭer antar-gato 'rtho rajasā tanīyān<br>
BhP_03.08.013/2 guṇena kālānugatena viddhaḥ sūṣyaṃs tadābhidyata nābhi-deśāt<br>
BhP_03.08.014/1 sa padma-kośaḥ sahasodatiṣṭhat kālena karma-pratibodhanena<br>
BhP_03.08.014/2 sva-rociṣā tat salilaṃ viśālaṃ vidyotayann arka ivātma-yoniḥ<br>
BhP_03.08.015/1 tal loka-padmaṃ sa u eva viṣṇuḥ prāvīviśat sarva-guṇāvabhāsam<br>
BhP_03.08.015/2 tasmin svayaṃ vedamayo vidhātā svayambhuvaṃ yaṃ sma vadanti so 'bhūt<br>
BhP_03.08.016/1 tasyāṃ sa cāmbho-ruha-karṇikāyām avasthito lokam apaśyamānaḥ<br>
BhP_03.08.016/2 parikraman vyomni vivṛtta-netraś catvāri lebhe 'nudiśaṃ mukhāni<br>
BhP_03.08.017/1 tasmād yugānta-śvasanāvaghūrṇa- jalormi-cakrāt salilād virūḍham<br>
BhP_03.08.017/2 upāśritaḥ kañjam u loka-tattvaṃ nātmānam addhāvidad ādi-devaḥ<br>
BhP_03.08.018/1 ka eṣa yo 'sāv aham abja-pṛṣṭha etat kuto vābjam ananyad apsu<br>
BhP_03.08.018/2 asti hy adhastād iha kiñcanaitad adhiṣṭhitaṃ yatra satā nu bhāvyam<br>
BhP_03.08.019/1 sa ittham udvīkṣya tad-abja-nāla- nāḍībhir antar-jalam āviveśa<br>
BhP_03.08.019/2 nārvāg-gatas tat-khara-nāla-nāla- nābhiṃ vicinvaṃs tad avindatājaḥ<br>
BhP_03.08.020/1 tamasy apāre vidurātma-sargaṃ vicinvato 'bhūt sumahāṃs tri-ṇemiḥ<br>
BhP_03.08.020/2 yo deha-bhājāṃ bhayam īrayāṇaḥ parikṣiṇoty āyur ajasya hetiḥ<br>
BhP_03.08.021/1 tato nivṛtto 'pratilabdha-kāmaḥ sva-dhiṣṇyam āsādya punaḥ sa devaḥ<br>
BhP_03.08.021/2 śanair jita-śvāsa-nivṛtta-citto nyaṣīdad ārūḍha-samādhi-yogaḥ<br>
BhP_03.08.022/1 kālena so 'jaḥ puruṣāyuṣābhi- pravṛtta-yogena virūḍha-bodhaḥ<br>
BhP_03.08.022/2 svayaṃ tad antar-hṛdaye 'vabhātam apaśyatāpaśyata yan na pūrvam<br>
BhP_03.08.023/1 mṛṇāla-gaurāyata-śeṣa-bhoga- paryaṅka ekaṃ puruṣaṃ śayānam<br>
BhP_03.08.023/2 phaṇātapatrāyuta-mūrdha-ratna- dyubhir hata-dhvānta-yugānta-toye<br>
BhP_03.08.024/1 prekṣāṃ kṣipantaṃ haritopalādreḥ sandhyābhra-nīver uru-rukma-mūrdhnaḥ<br>
BhP_03.08.024/2 ratnodadhārauṣadhi-saumanasya vana-srajo veṇu-bhujāṅghripāṅghreḥ<br>
BhP_03.08.025/1 āyāmato vistarataḥ sva-māna- dehena loka-traya-saṅgraheṇa<br>
BhP_03.08.025/2 vicitra-divyābharaṇāṃśukānāṃ kṛta-śriyāpāśrita-veṣa-deham<br>
BhP_03.08.026/1 puṃsāṃ sva-kāmāya vivikta-mārgair abhyarcatāṃ kāma-dughāṅghri-padmam<br>
BhP_03.08.026/2 pradarśayantaṃ kṛpayā nakhendu- mayūkha-bhinnāṅguli-cāru-patram<br>
BhP_03.08.027/1 mukhena lokārti-hara-smitena parisphurat-kuṇḍala-maṇḍitena<br>
BhP_03.08.027/2 śoṇāyitenādhara-bimba-bhāsā pratyarhayantaṃ sunasena subhrvā<br>
BhP_03.08.028/1 kadamba-kiñjalka-piśaṅga-vāsasā svalaṅkṛtaṃ mekhalayā nitambe<br>
BhP_03.08.028/2 hāreṇa cānanta-dhanena vatsa śrīvatsa-vakṣaḥ-sthala-vallabhena<br>
BhP_03.08.029/1 parārdhya-keyūra-maṇi-praveka- paryasta-dordaṇḍa-sahasra-śākham<br>
BhP_03.08.029/2 avyakta-mūlaṃ bhuvanāṅghripendram ahīndra-bhogair adhivīta-valśam<br>
BhP_03.08.030/1 carācarauko bhagavan-mahīdhram ahīndra-bandhuṃ salilopagūḍham<br>
BhP_03.08.030/2 kirīṭa-sāhasra-hiraṇya-śṛṅgam āvirbhavat kaustubha-ratna-garbham<br>
BhP_03.08.031/1 nivītam āmnāya-madhu-vrata-śriyā sva-kīrti-mayyā vana-mālayā harim<br>
BhP_03.08.031/2 sūryendu-vāyv-agny-agamaṃ tri-dhāmabhiḥ parikramat-prādhanikair durāsadam<br>
BhP_03.08.032/1 tarhy eva tan-nābhi-saraḥ-sarojam ātmānam ambhaḥ śvasanaṃ viyac ca<br>
BhP_03.08.032/2 dadarśa devo jagato vidhātā nātaḥ paraṃ loka-visarga-dṛṣṭiḥ<br>
BhP_03.08.033/1 sa karma-bījaṃ rajasoparaktaḥ prajāḥ sisṛkṣann iyad eva dṛṣṭvā<br>
BhP_03.08.033/2 astaud visargābhimukhas tam īḍyam avyakta-vartmany abhiveśitātmā<br>
BhP_03.09.001/0 brahmovāca<br>
BhP_03.09.001/1 jñāto 'si me 'dya sucirān nanu deha-bhājāṃ<br>
BhP_03.09.001/2 na jñāyate bhagavato gatir ity avadyam<br>
BhP_03.09.001/3 nānyat tvad asti bhagavann api tan na śuddhaṃ<br>
BhP_03.09.001/4 māyā-guṇa-vyatikarād yad urur vibhāsi<br>
BhP_03.09.002/1 rūpaṃ yad etad avabodha-rasodayena<br>
BhP_03.09.002/2 śaśvan-nivṛtta-tamasaḥ sad-anugrahāya<br>
BhP_03.09.002/3 ādau gṛhītam avatāra-śataika-bījaṃ<br>
BhP_03.09.002/4 yan-nābhi-padma-bhavanād aham āvirāsam<br>
BhP_03.09.003/1 nātaḥ paraṃ parama yad bhavataḥ svarūpam<br>
BhP_03.09.003/2 ānanda-mātram avikalpam aviddha-varcaḥ<br>
BhP_03.09.003/3 paśyāmi viśva-sṛjam ekam aviśvam ātman<br>
BhP_03.09.003/4 bhūtendriyātmaka-madas ta upāśrito 'smi<br>
BhP_03.09.004/1 tad vā idaṃ bhuvana-maṅgala maṅgalāya<br>
BhP_03.09.004/2 dhyāne sma no darśitaṃ ta upāsakānām<br>
BhP_03.09.004/3 tasmai namo bhagavate 'nuvidhema tubhyaṃ<br>
BhP_03.09.004/4 yo 'nādṛto naraka-bhāgbhir asat-prasaṅgaiḥ<br>
BhP_03.09.005/1 ye tu tvadīya-caraṇāmbuja-kośa-gandhaṃ<br>
BhP_03.09.005/2 jighranti karṇa-vivaraiḥ śruti-vāta-nītam<br>
BhP_03.09.005/3 bhaktyā gṛhīta-caraṇaḥ parayā ca teṣāṃ<br>
BhP_03.09.005/4 nāpaiṣi nātha hṛdayāmburuhāt sva-puṃsām<br>
BhP_03.09.006/1 tāvad bhayaṃ draviṇa-deha-suhṛn-nimittaṃ<br>
BhP_03.09.006/2 śokaḥ spṛhā paribhavo vipulaś ca lobhaḥ<br>
BhP_03.09.006/3 tāvan mamety asad-avagraha ārti-mūlaṃ<br>
BhP_03.09.006/4 yāvan na te 'ṅghrim abhayaṃ pravṛṇīta lokaḥ<br>
BhP_03.09.007/1 daivena te hata-dhiyo bhavataḥ prasaṅgāt<br>
BhP_03.09.007/2 sarvāśubhopaśamanād vimukhendriyā ye<br>
BhP_03.09.007/3 kurvanti kāma-sukha-leśa-lavāya dīnā<br>
BhP_03.09.007/4 lobhābhibhūta-manaso 'kuśalāni śaśvat<br>
BhP_03.09.008/1 kṣut-tṛṭ-tridhātubhir imā muhur ardyamānāḥ<br>
BhP_03.09.008/2 śītoṣṇa-vāta-varaṣair itaretarāc ca<br>
BhP_03.09.008/3 kāmāgninācyuta-ruṣā ca sudurbhareṇa<br>
BhP_03.09.008/4 sampaśyato mana urukrama sīdate me<br>
BhP_03.09.009/1 yāvat pṛthaktvam idam ātmana indriyārtha-<br>
BhP_03.09.009/2 māyā-balaṃ bhagavato jana īśa paśyet<br>
BhP_03.09.009/3 tāvan na saṃsṛtir asau pratisaṅkrameta<br>
BhP_03.09.009/4 vyarthāpi duḥkha-nivahaṃ vahatī kriyārthā<br>
BhP_03.09.010/1 ahny āpṛtārta-karaṇā niśi niḥśayānā<br>
BhP_03.09.010/2 nānā-manoratha-dhiyā kṣaṇa-bhagna-nidrāḥ<br>
BhP_03.09.010/3 daivāhatārtha-racanā ṛṣayo 'pi deva<br>
BhP_03.09.010/4 yuṣmat-prasaṅga-vimukhā iha saṃsaranti<br>
BhP_03.09.011/1 tvaṃ bhakti-yoga-paribhāvita-hṛt-saroja<br>
BhP_03.09.011/2 āsse śrutekṣita-patho nanu nātha puṃsām<br>
BhP_03.09.011/3 yad-yad-dhiyā ta urugāya vibhāvayanti<br>
BhP_03.09.011/4 tat-tad-vapuḥ praṇayase sad-anugrahāya<br>
BhP_03.09.012/1 nātiprasīdati tathopacitopacārair<br>
BhP_03.09.012/2 ārādhitaḥ sura-gaṇair hṛdi baddha-kāmaiḥ<br>
BhP_03.09.012/3 yat sarva-bhūta-dayayāsad-alabhyayaiko<br>
BhP_03.09.012/4 nānā-janeṣv avahitaḥ suhṛd antar-ātmā<br>
BhP_03.09.013/1 puṃsām ato vividha-karmabhir adhvarādyair<br>
BhP_03.09.013/2 dānena cogra-tapasā paricaryayā ca<br>
BhP_03.09.013/3 ārādhanaṃ bhagavatas tava sat-kriyārtho<br>
BhP_03.09.013/4 dharmo 'rpitaḥ karhicid mriyate na yatra<br>
BhP_03.09.014/1 śaśvat svarūpa-mahasaiva nipīta-bheda-<br>
BhP_03.09.014/2 mohāya bodha-dhiṣaṇāya namaḥ parasmai<br>
BhP_03.09.014/3 viśvodbhava-sthiti-layeṣu nimitta-līlā-<br>
BhP_03.09.014/4 rāsāya te nama idaṃ cakṛmeśvarāya<br>
BhP_03.09.015/1 yasyāvatāra-guṇa-karma-viḍambanāni<br>
BhP_03.09.015/2 nāmāni ye 'su-vigame vivaśā gṛṇanti<br>
BhP_03.09.015/3 te 'naika-janma-śamalaṃ sahasaiva hitvā<br>
BhP_03.09.015/4 saṃyānty apāvṛtāmṛtaṃ tam ajaṃ prapadye<br>
BhP_03.09.016/1 yo vā ahaṃ ca giriśaś ca vibhuḥ svayaṃ ca<br>
BhP_03.09.016/2 sthity-udbhava-pralaya-hetava ātma-mūlam<br>
BhP_03.09.016/3 bhittvā tri-pād vavṛdha eka uru-prarohas<br>
BhP_03.09.016/4 tasmai namo bhagavate bhuvana-drumāya<br>
BhP_03.09.017/1 loko vikarma-nirataḥ kuśale pramattaḥ<br>
BhP_03.09.017/2 karmaṇy ayaṃ tvad-udite bhavad-arcane sve<br>
BhP_03.09.017/3 yas tāvad asya balavān iha jīvitāśāṃ<br>
BhP_03.09.017/4 sadyaś chinatty animiṣāya namo 'stu tasmai<br>
BhP_03.09.018/1 yasmād bibhemy aham api dviparārdha-dhiṣṇyam<br>
BhP_03.09.018/2 adhyāsitaḥ sakala-loka-namaskṛtaṃ yat<br>
BhP_03.09.018/3 tepe tapo bahu-savo 'varurutsamānas<br>
BhP_03.09.018/4 tasmai namo bhagavate 'dhimakhāya tubhyam<br>
BhP_03.09.019/1 tiryaṅ-manuṣya-vibudhādiṣu jīva-yoniṣv<br>
BhP_03.09.019/2 ātmecchayātma-kṛta-setu-parīpsayā yaḥ<br>
BhP_03.09.019/3 reme nirasta-viṣayo 'py avaruddha-dehas<br>
BhP_03.09.019/4 tasmai namo bhagavate puruṣottamāya<br>
BhP_03.09.020/1 yo 'vidyayānupahato 'pi daśārdha-vṛttyā<br>
BhP_03.09.020/2 nidrām uvāha jaṭharī-kṛta-loka-yātraḥ<br>
BhP_03.09.020/3 antar-jale 'hi-kaśipu-sparśānukūlāṃ<br>
BhP_03.09.020/4 bhīmormi-mālini janasya sukhaṃ vivṛṇvan<br>
BhP_03.09.021/1 yan-nābhi-padma-bhavanād aham āsam īḍya<br>
BhP_03.09.021/2 loka-trayopakaraṇo yad-anugraheṇa<br>
BhP_03.09.021/3 tasmai namas ta udara-stha-bhavāya yoga-<br>
BhP_03.09.021/4 nidrāvasāna-vikasan-nalinekṣaṇāya<br>
BhP_03.09.022/1 so 'yaṃ samasta-jagatāṃ suhṛd eka ātmā<br>
BhP_03.09.022/2 sattvena yan mṛḍayate bhagavān bhagena<br>
BhP_03.09.022/3 tenaiva me dṛśam anuspṛśatād yathāhaṃ<br>
BhP_03.09.022/4 srakṣyāmi pūrvavad idaṃ praṇata-priyo 'sau<br>
BhP_03.09.023/1 eṣa prapanna-varado ramayātma-śaktyā<br>
BhP_03.09.023/2 yad yat kariṣyati gṛhīta-guṇāvatāraḥ<br>
BhP_03.09.023/3 tasmin sva-vikramam idaṃ sṛjato 'pi ceto<br>
BhP_03.09.023/4 yuñjīta karma-śamalaṃ ca yathā vijahyām<br>
BhP_03.09.024/1 nābhi-hradād iha sato 'mbhasi yasya puṃso<br>
BhP_03.09.024/2 vijñāna-śaktir aham āsam ananta-śakteḥ<br>
BhP_03.09.024/3 rūpaṃ vicitram idam asya vivṛṇvato me<br>
BhP_03.09.024/4 mā rīriṣīṣṭa nigamasya girāṃ visargaḥ<br>
BhP_03.09.025/1 so 'sāv adabhra-karuṇo bhagavān vivṛddha-<br>
BhP_03.09.025/2 prema-smitena nayanāmburuhaṃ vijṛmbhan<br>
BhP_03.09.025/3 utthāya viśva-vijayāya ca no viṣādaṃ<br>
BhP_03.09.025/4 mādhvyā girāpanayatāt puruṣaḥ purāṇaḥ<br>
BhP_03.09.026/0 maitreya uvāca<br>
BhP_03.09.026/1 sva-sambhavaṃ niśāmyaivaṃ tapo-vidyā-samādhibhiḥ<br>
BhP_03.09.026/2 yāvan mano-vacaḥ stutvā virarāma sa khinnavat<br>
BhP_03.09.027/1 athābhipretam anvīkṣya brahmaṇo madhusūdanaḥ<br>
BhP_03.09.027/2 viṣaṇṇa-cetasaṃ tena kalpa-vyatikarāmbhasā<br>
BhP_03.09.028/1 loka-saṃsthāna-vijñāna ātmanaḥ parikhidyataḥ<br>
BhP_03.09.028/2 tam āhāgādhayā vācā kaśmalaṃ śamayann iva<br>
BhP_03.09.029/0 śrī-bhagavān uvāca<br>
BhP_03.09.029/1 mā veda-garbha gās tandrīṃ sarga udyamam āvaha<br>
BhP_03.09.029/2 tan mayāpāditaṃ hy agre yan māṃ prārthayate bhavān<br>
BhP_03.09.030/1 bhūyas tvaṃ tapa ātiṣṭha vidyāṃ caiva mad-āśrayām<br>
BhP_03.09.030/2 tābhyām antar-hṛdi brahman lokān drakṣyasy apāvṛtān<br>
BhP_03.09.031/1 tata ātmani loke ca bhakti-yuktaḥ samāhitaḥ<br>
BhP_03.09.031/2 draṣṭāsi māṃ tataṃ brahman mayi lokāṃs tvam ātmanaḥ<br>
BhP_03.09.032/1 yadā tu sarva-bhūteṣu dāruṣv agnim iva sthitam<br>
BhP_03.09.032/2 praticakṣīta māṃ loko jahyāt tarhy eva kaśmalam<br>
BhP_03.09.033/1 yadā rahitam ātmānaṃ bhūtendriya-guṇāśayaiḥ<br>
BhP_03.09.033/2 svarūpeṇa mayopetaṃ paśyan svārājyam ṛcchati<br>
BhP_03.09.034/1 nānā-karma-vitānena prajā bahvīḥ sisṛkṣataḥ<br>
BhP_03.09.034/2 nātmāvasīdaty asmiṃs te varṣīyān mad-anugrahaḥ<br>
BhP_03.09.035/1 ṛṣim ādyaṃ na badhnāti pāpīyāṃs tvāṃ rajo-guṇaḥ<br>
BhP_03.09.035/2 yan mano mayi nirbaddhaṃ prajāḥ saṃsṛjato 'pi te<br>
BhP_03.09.036/1 jñāto 'haṃ bhavatā tv adya durvijñeyo 'pi dehinām<br>
BhP_03.09.036/2 yan māṃ tvaṃ manyase 'yuktaṃ bhūtendriya-guṇātmabhiḥ<br>
BhP_03.09.037/1 tubhyaṃ mad-vicikitsāyām ātmā me darśito 'bahiḥ<br>
BhP_03.09.037/2 nālena salile mūlaṃ puṣkarasya vicinvataḥ<br>
BhP_03.09.038/1 yac cakarthāṅga mat-stotraṃ mat-kathābhyudayāṅkitam<br>
BhP_03.09.038/2 yad vā tapasi te niṣṭhā sa eṣa mad-anugrahaḥ<br>
BhP_03.09.039/1 prīto 'ham astu bhadraṃ te lokānāṃ vijayecchayā<br>
BhP_03.09.039/2 yad astauṣīr guṇamayaṃ nirguṇaṃ mānuvarṇayan<br>
BhP_03.09.040/1 ya etena pumān nityaṃ stutvā stotreṇa māṃ bhajet<br>
BhP_03.09.040/2 tasyāśu samprasīdeyaṃ sarva-kāma-vareśvaraḥ<br>
BhP_03.09.041/1 pūrtena tapasā yajñair dānair yoga-samādhinā<br>
BhP_03.09.041/2 rāddhaṃ niḥśreyasaṃ puṃsāṃ mat-prītis tattvavin-matam<br>
BhP_03.09.042/1 aham ātmātmanāṃ dhātaḥ preṣṭhaḥ san preyasām api<br>
BhP_03.09.042/2 ato mayi ratiṃ kuryād dehādir yat-kṛte priyaḥ<br>
BhP_03.09.043/1 sarva-veda-mayenedam ātmanātmātma-yoninā<br>
BhP_03.09.043/2 prajāḥ sṛja yathā-pūrvaṃ yāś ca mayy anuśerate<br>
BhP_03.09.044/0 maitreya uvāca<br>
BhP_03.09.044/1 tasmā evaṃ jagat-sraṣṭre pradhāna-puruṣeśvaraḥ<br>
BhP_03.09.044/2 vyajyedaṃ svena rūpeṇa kañja-nābhas tirodadhe<br>
BhP_03.10.001/0 vidura uvāca<br>
BhP_03.10.001/1 antarhite bhagavati brahmā loka-pitāmahaḥ<br>
BhP_03.10.001/2 prajāḥ sasarja katidhā daihikīr mānasīr vibhuḥ<br>
BhP_03.10.002/1 ye ca me bhagavan pṛṣṭās tvayy arthā bahuvittama<br>
BhP_03.10.002/2 tān vadasvānupūrvyeṇa chindhi naḥ sarva-saṃśayān<br>
BhP_03.10.003/0 sūta uvāca<br>
BhP_03.10.003/1 evaṃ sañcoditas tena kṣattrā kauṣāravir muniḥ<br>
BhP_03.10.003/2 prītaḥ pratyāha tān praśnān hṛdi-sthān atha bhārgava<br>
BhP_03.10.004/0 maitreya uvāca<br>
BhP_03.10.004/1 viriñco 'pi tathā cakre divyaṃ varṣa-śataṃ tapaḥ<br>
BhP_03.10.004/2 ātmany ātmānam āveśya yathāha bhagavān ajaḥ<br>
BhP_03.10.005/1 tad vilokyābja-sambhūto vāyunā yad-adhiṣṭhitaḥ<br>
BhP_03.10.005/2 padmam ambhaś ca tat-kāla- kṛta-vīryeṇa kampitam<br>
BhP_03.10.006/1 tapasā hy edhamānena vidyayā cātma-saṃsthayā<br>
BhP_03.10.006/2 vivṛddha-vijñāna-balo nyapād vāyuṃ sahāmbhasā<br>
BhP_03.10.007/1 tad vilokya viyad-vyāpi puṣkaraṃ yad-adhiṣṭhitam<br>
BhP_03.10.007/2 anena lokān prāg-līnān kalpitāsmīty acintayat<br>
BhP_03.10.008/1 padma-kośaṃ tadāviśya bhagavat-karma-coditaḥ<br>
BhP_03.10.008/2 ekaṃ vyabhāṅkṣīd urudhā tridhā bhāvyaṃ dvi-saptadhā<br>
BhP_03.10.009/1 etāvāñ jīva-lokasya saṃsthā-bhedaḥ samāhṛtaḥ<br>
BhP_03.10.009/2 dharmasya hy animittasya vipākaḥ parameṣṭhy asau<br>
BhP_03.10.010/0 vidura uvāca<br>
BhP_03.10.010/1 yathāttha bahu-rūpasya harer adbhuta-karmaṇaḥ<br>
BhP_03.10.010/2 kālākhyaṃ lakṣaṇaṃ brahman yathā varṇaya naḥ prabho<br>
BhP_03.10.011/0 maitreya uvāca<br>
BhP_03.10.011/1 guṇa-vyatikarākāro nirviśeṣo 'pratiṣṭhitaḥ<br>
BhP_03.10.011/2 puruṣas tad-upādānam ātmānaṃ līlayāsṛjat<br>
BhP_03.10.012/1 viśvaṃ vai brahma-tan-mātraṃ saṃsthitaṃ viṣṇu-māyayā<br>
BhP_03.10.012/2 īśvareṇa paricchinnaṃ kālenāvyakta-mūrtinā<br>
BhP_03.10.013/1 yathedānīṃ tathāgre ca paścād apy etad īdṛśam<br>
BhP_03.10.013/2 sargo nava-vidhas tasya prākṛto vaikṛtas tu yaḥ<br>
BhP_03.10.014/1 kāla-dravya-guṇair asya tri-vidhaḥ pratisaṅkramaḥ<br>
BhP_03.10.014/2 ādyas tu mahataḥ sargo guṇa-vaiṣamyam ātmanaḥ<br>
BhP_03.10.015/1 dvitīyas tv ahamo yatra dravya-jñāna-kriyodayaḥ<br>
BhP_03.10.015/2 bhūta-sargas tṛtīyas tu tan-mātro dravya-śaktimān<br>
BhP_03.10.016/1 caturtha aindriyaḥ sargo yas tu jñāna-kriyātmakaḥ<br>
BhP_03.10.016/2 vaikāriko deva-sargaḥ pañcamo yan-mayaṃ manaḥ<br>
BhP_03.10.017/1 ṣaṣṭhas tu tamasaḥ sargo yas tv abuddhi-kṛtaḥ prabhoḥ<br>
BhP_03.10.017/2 ṣaḍ ime prākṛtāḥ sargā vaikṛtān api me śṛṇu<br>
BhP_03.10.018/1 rajo-bhājo bhagavato līleyaṃ hari-medhasaḥ<br>
BhP_03.10.018/2 saptamo mukhya-sargas tu ṣaḍ-vidhas tasthuṣāṃ ca yaḥ<br>
BhP_03.10.019/1 vanaspaty-oṣadhi-latā- tvaksārā vīrudho drumāḥ<br>
BhP_03.10.019/2 utsrotasas tamaḥ-prāyā antaḥ-sparśā viśeṣiṇaḥ<br>
BhP_03.10.020/1 tiraścām aṣṭamaḥ sargaḥ so 'ṣṭāviṃśad-vidho mataḥ<br>
BhP_03.10.020/2 avido bhūri-tamaso ghrāṇa-jñā hṛdy avedinaḥ<br>
BhP_03.10.021/1 gaur ajo mahiṣaḥ kṛṣṇaḥ sūkaro gavayo ruruḥ<br>
BhP_03.10.021/2 dvi-śaphāḥ paśavaś ceme avir uṣṭraś ca sattama<br>
BhP_03.10.022/1 kharo 'śvo 'śvataro gauraḥ śarabhaś camarī tathā<br>
BhP_03.10.022/2 ete caika-śaphāḥ kṣattaḥ śṛṇu pañca-nakhān paśūn<br>
BhP_03.10.023/1 śvā sṛgālo vṛko vyāghro mārjāraḥ śaśa-śallakau<br>
BhP_03.10.023/2 siṃhaḥ kapir gajaḥ kūrmo godhā ca makarādayaḥ<br>
BhP_03.10.024/1 kaṅka-gṛdhra-baka-śyena- bhāsa-bhallūka-barhiṇaḥ<br>
BhP_03.10.024/2 haṃsa-sārasa-cakrāhva- kākolūkādayaḥ khagāḥ<br>
BhP_03.10.025/1 arvāk-srotas tu navamaḥ kṣattar eka-vidho nṛṇām<br>
BhP_03.10.025/2 rajo 'dhikāḥ karma-parā duḥkhe ca sukha-māninaḥ<br>
BhP_03.10.026/1 vaikṛtās traya evaite deva-sargaś ca sattama<br>
BhP_03.10.026/2 vaikārikas tu yaḥ proktaḥ kaumāras tūbhayātmakaḥ<br>
BhP_03.10.027/1 deva-sargaś cāṣṭa-vidho vibudhāḥ pitaro 'surāḥ<br>
BhP_03.10.027/2 gandharvāpsarasaḥ siddhā yakṣa-rakṣāṃsi cāraṇāḥ<br>
BhP_03.10.028/1 bhūta-preta-piśācāś ca vidyādhrāḥ kinnarādayaḥ<br>
BhP_03.10.028/2 daśaite vidurākhyātāḥ sargās te viśva-sṛk-kṛtāḥ<br>
BhP_03.10.029/1 ataḥ paraṃ pravakṣyāmi vaṃśān manvantarāṇi ca<br>
BhP_03.10.029/2 evaṃ rajaḥ-plutaḥ sraṣṭā kalpādiṣv ātmabhūr hariḥ<br>
BhP_03.10.029/3 sṛjaty amogha-saṅkalpa ātmaivātmānam ātmanā<br>
BhP_03.11.001/0 maitreya uvāca<br>
BhP_03.11.001/1 caramaḥ sad-viśeṣāṇām aneko 'saṃyutaḥ sadā<br>
BhP_03.11.001/2 paramāṇuḥ sa vijñeyo nṛṇām aikya-bhramo yataḥ<br>
BhP_03.11.002/1 sata eva padārthasya svarūpāvasthitasya yat<br>
BhP_03.11.002/2 kaivalyaṃ parama-mahān aviśeṣo nirantaraḥ<br>
BhP_03.11.003/1 evaṃ kālo 'py anumitaḥ saukṣmye sthaulye ca sattama<br>
BhP_03.11.003/2 saṃsthāna-bhuktyā bhagavān avyakto vyakta-bhug vibhuḥ<br>
BhP_03.11.004/1 sa kālaḥ paramāṇur vai yo bhuṅkte paramāṇutām<br>
BhP_03.11.004/2 sato 'viśeṣa-bhug yas tu sa kālaḥ paramo mahān<br>
BhP_03.11.005/1 aṇur dvau paramāṇū syāt trasareṇus trayaḥ smṛtaḥ<br>
BhP_03.11.005/2 jālārka-raśmy-avagataḥ kham evānupatann agāt<br>
BhP_03.11.006/1 trasareṇu-trikaṃ bhuṅkte yaḥ kālaḥ sa truṭiḥ smṛtaḥ<br>
BhP_03.11.006/2 śata-bhāgas tu vedhaḥ syāt tais tribhis tu lavaḥ smṛtaḥ<br>
BhP_03.11.007/1 nimeṣas tri-lavo jñeya āmnātas te trayaḥ kṣaṇaḥ<br>
BhP_03.11.007/2 kṣaṇān pañca viduḥ kāṣṭhāṃ laghu tā daśa pañca ca<br>
BhP_03.11.008/1 laghūni vai samāmnātā daśa pañca ca nāḍikā<br>
BhP_03.11.008/2 te dve muhūrtaḥ praharaḥ ṣaḍ yāmaḥ sapta vā nṛṇām<br>
BhP_03.11.009/1 dvādaśārdha-palonmānaṃ caturbhiś catur-aṅgulaiḥ<br>
BhP_03.11.009/2 svarṇa-māṣaiḥ kṛta-cchidraṃ yāvat prastha-jala-plutam<br>
BhP_03.11.010/1 yāmāś catvāraś catvāro martyānām ahanī ubhe<br>
BhP_03.11.010/2 pakṣaḥ pañca-daśāhāni śuklaḥ kṛṣṇaś ca mānada<br>
BhP_03.11.011/1 tayoḥ samuccayo māsaḥ pitṝṇāṃ tad ahar-niśam<br>
BhP_03.11.011/2 dvau tāv ṛtuḥ ṣaḍ ayanaṃ dakṣiṇaṃ cottaraṃ divi<br>
BhP_03.11.012/1 ayane cāhanī prāhur vatsaro dvādaśa smṛtaḥ<br>
BhP_03.11.012/2 saṃvatsara-śataṃ n-ṇāṃ paramāyur nirūpitam<br>
BhP_03.11.013/1 graharkṣa-tārā-cakra-sthaḥ paramāṇv-ādinā jagat<br>
BhP_03.11.013/2 saṃvatsarāvasānena paryety animiṣo vibhuḥ<br>
BhP_03.11.014/1 saṃvatsaraḥ parivatsara iḍā-vatsara eva ca<br>
BhP_03.11.014/2 anuvatsaro vatsaraś ca viduraivaṃ prabhāṣyate<br>
BhP_03.11.015/1 yaḥ sṛjya-śaktim urudhocchvasayan sva-śaktyā<br>
BhP_03.11.015/2 puṃso 'bhramāya divi dhāvati bhūta-bhedaḥ<br>
BhP_03.11.015/3 kālākhyayā guṇamayaṃ kratubhir vitanvaṃs<br>
BhP_03.11.015/4 tasmai baliṃ harata vatsara-pañcakāya<br>
BhP_03.11.016/0 vidura uvāca<br>
BhP_03.11.016/1 pitṛ-deva-manuṣyāṇām āyuḥ param idaṃ smṛtam<br>
BhP_03.11.016/2 pareṣāṃ gatim ācakṣva ye syuḥ kalpād bahir vidaḥ<br>
BhP_03.11.017/1 bhagavān veda kālasya gatiṃ bhagavato nanu<br>
BhP_03.11.017/2 viśvaṃ vicakṣate dhīrā yoga-rāddhena cakṣuṣā<br>
BhP_03.11.018/0 maitreya uvāca<br>
BhP_03.11.018/1 kṛtaṃ tretā dvāparaṃ ca kaliś ceti catur-yugam<br>
BhP_03.11.018/2 divyair dvādaśabhir varṣaiḥ sāvadhānaṃ nirūpitam<br>
BhP_03.11.019/1 catvāri trīṇi dve caikaṃ kṛtādiṣu yathā-kramam<br>
BhP_03.11.019/2 saṅkhyātāni sahasrāṇi dvi-guṇāni śatāni ca<br>
BhP_03.11.020/1 sandhyā-sandhyāṃśayor antar yaḥ kālaḥ śata-saṅkhyayoḥ<br>
BhP_03.11.020/2 tam evāhur yugaṃ taj-jñā yatra dharmo vidhīyate<br>
BhP_03.11.021/1 dharmaś catuṣ-pān manujān kṛte samanuvartate<br>
BhP_03.11.021/2 sa evānyeṣv adharmeṇa vyeti pādena vardhatā<br>
BhP_03.11.022/1 tri-lokyā yuga-sāhasraṃ bahir ābrahmaṇo dinam<br>
BhP_03.11.022/2 tāvaty eva niśā tāta yan nimīlati viśva-sṛk<br>
BhP_03.11.023/1 niśāvasāna ārabdho loka-kalpo 'nuvartate<br>
BhP_03.11.023/2 yāvad dinaṃ bhagavato manūn bhuñjaṃś catur-daśa<br>
BhP_03.11.024/1 svaṃ svaṃ kālaṃ manur bhuṅkte sādhikāṃ hy eka-saptatim<br>
BhP_03.11.024/2 manvantareṣu manavas tad-vaṃśyā ṛṣayaḥ surāḥ<br>
BhP_03.11.024/3 bhavanti caiva yugapat sureśāś cānu ye ca tān<br>
BhP_03.11.025/1 eṣa dainan-dinaḥ sargo brāhmas trailokya-vartanaḥ<br>
BhP_03.11.025/2 tiryaṅ-nṛ-pitṛ-devānāṃ sambhavo yatra karmabhiḥ<br>
BhP_03.11.026/1 manvantareṣu bhagavān bibhrat sattvaṃ sva-mūrtibhiḥ<br>
BhP_03.11.026/2 manv-ādibhir idaṃ viśvam avaty udita-pauruṣaḥ<br>
BhP_03.11.027/1 tamo-mātrām upādāya pratisaṃruddha-vikramaḥ<br>
BhP_03.11.027/2 kālenānugatāśeṣa āste tūṣṇīṃ dinātyaye<br>
BhP_03.11.028/1 tam evānv api dhīyante lokā bhūr-ādayas trayaḥ<br>
BhP_03.11.028/2 niśāyām anuvṛttāyāṃ nirmukta-śaśi-bhāskaram<br>
BhP_03.11.029/1 tri-lokyāṃ dahyamānāyāṃ śaktyā saṅkarṣaṇāgninā<br>
BhP_03.11.029/2 yānty ūṣmaṇā maharlokāj janaṃ bhṛgv-ādayo 'rditāḥ<br>
BhP_03.11.030/1 tāvat tri-bhuvanaṃ sadyaḥ kalpāntaidhita-sindhavaḥ<br>
BhP_03.11.030/2 plāvayanty utkaṭāṭopa- caṇḍa-vāteritormayaḥ<br>
BhP_03.11.031/1 antaḥ sa tasmin salila āste 'nantāsano hariḥ<br>
BhP_03.11.031/2 yoga-nidrā-nimīlākṣaḥ stūyamāno janālayaiḥ<br>
BhP_03.11.032/1 evaṃ-vidhair aho-rātraiḥ kāla-gatyopalakṣitaiḥ<br>
BhP_03.11.032/2 apakṣitam ivāsyāpi paramāyur vayaḥ-śatam<br>
BhP_03.11.033/1 yad ardham āyuṣas tasya parārdham abhidhīyate<br>
BhP_03.11.033/2 pūrvaḥ parārdho 'pakrānto hy aparo 'dya pravartate<br>
BhP_03.11.034/1 pūrvasyādau parārdhasya brāhmo nāma mahān abhūt<br>
BhP_03.11.034/2 kalpo yatrābhavad brahmā śabda-brahmeti yaṃ viduḥ<br>
BhP_03.11.035/1 tasyaiva cānte kalpo 'bhūd yaṃ pādmam abhicakṣate<br>
BhP_03.11.035/2 yad dharer nābhi-sarasa āsīl loka-saroruham<br>
BhP_03.11.036/1 ayaṃ tu kathitaḥ kalpo dvitīyasyāpi bhārata<br>
BhP_03.11.036/2 vārāha iti vikhyāto yatrāsīc chūkaro hariḥ<br>
BhP_03.11.037/1 kālo 'yaṃ dvi-parārdhākhyo nimeṣa upacaryate<br>
BhP_03.11.037/2 avyākṛtasyānantasya hy anāder jagad-ātmanaḥ<br>
BhP_03.11.038/1 kālo 'yaṃ paramāṇv-ādir dvi-parārdhānta īśvaraḥ<br>
BhP_03.11.038/2 naiveśituṃ prabhur bhūmna īśvaro dhāma-māninām<br>
BhP_03.11.039/1 vikāraiḥ sahito yuktair viśeṣādibhir āvṛtaḥ<br>
BhP_03.11.039/2 āṇḍakośo bahir ayaṃ pañcāśat-koṭi-vistṛtaḥ<br>
BhP_03.11.040/1 daśottarādhikair yatra praviṣṭaḥ paramāṇuvat<br>
BhP_03.11.040/2 lakṣyate 'ntar-gatāś cānye koṭiśo hy aṇḍa-rāśayaḥ<br>
BhP_03.11.041/1 tad āhur akṣaraṃ brahma sarva-kāraṇa-kāraṇam<br>
BhP_03.11.041/2 viṣṇor dhāma paraṃ sākṣāt puruṣasya mahātmanaḥ<br>
BhP_03.12.001/0 maitreya uvāca<br>
BhP_03.12.001/1 iti te varṇitaḥ kṣattaḥ kālākhyaḥ paramātmanaḥ<br>
BhP_03.12.001/2 mahimā veda-garbho 'tha yathāsrākṣīn nibodha me<br>
BhP_03.12.002/1 sasarjāgre 'ndha-tāmisram atha tāmisram ādi-kṛt<br>
BhP_03.12.002/2 mahāmohaṃ ca mohaṃ ca tamaś cājñāna-vṛttayaḥ<br>
BhP_03.12.003/1 dṛṣṭvā pāpīyasīṃ sṛṣṭiṃ nātmānaṃ bahv amanyata<br>
BhP_03.12.003/2 bhagavad-dhyāna-pūtena manasānyāṃ tato 'sṛjat<br>
BhP_03.12.004/1 sanakaṃ ca sanandaṃ ca sanātanam athātmabhūḥ<br>
BhP_03.12.004/2 sanat-kumāraṃ ca munīn niṣkriyān ūrdhva-retasaḥ<br>
BhP_03.12.005/1 tān babhāṣe svabhūḥ putrān prajāḥ sṛjata putrakāḥ<br>
BhP_03.12.005/2 tan naicchan mokṣa-dharmāṇo vāsudeva-parāyaṇāḥ<br>
BhP_03.12.006/1 so 'vadhyātaḥ sutair evaṃ pratyākhyātānuśāsanaiḥ<br>
BhP_03.12.006/2 krodhaṃ durviṣahaṃ jātaṃ niyantum upacakrame<br>
BhP_03.12.007/1 dhiyā nigṛhyamāṇo 'pi bhruvor madhyāt prajāpateḥ<br>
BhP_03.12.007/2 sadyo 'jāyata tan-manyuḥ kumāro nīla-lohitaḥ<br>
BhP_03.12.008/1 sa vai ruroda devānāṃ pūrvajo bhagavān bhavaḥ<br>
BhP_03.12.008/2 nāmāni kuru me dhātaḥ sthānāni ca jagad-guro<br>
BhP_03.12.009/1 iti tasya vacaḥ pādmo bhagavān paripālayan<br>
BhP_03.12.009/2 abhyadhād bhadrayā vācā mā rodīs tat karomi te<br>
BhP_03.12.010/1 yad arodīḥ sura-śreṣṭha sodvega iva bālakaḥ<br>
BhP_03.12.010/2 tatas tvām abhidhāsyanti nāmnā rudra iti prajāḥ<br>
BhP_03.12.011/1 hṛd indriyāṇy asur vyoma vāyur agnir jalaṃ mahī<br>
BhP_03.12.011/2 sūryaś candras tapaś caiva sthānāny agre kṛtāni te<br>
BhP_03.12.012/1 manyur manur mahinaso mahāñ chiva ṛtadhvajaḥ<br>
BhP_03.12.012/2 ugraretā bhavaḥ kālo vāmadevo dhṛtavrataḥ<br>
BhP_03.12.013/1 dhīr dhṛti-rasalomā ca niyut sarpir ilāmbikā<br>
BhP_03.12.013/2 irāvatī svadhā dīkṣā rudrāṇyo rudra te striyaḥ<br>
BhP_03.12.014/1 gṛhāṇaitāni nāmāni sthānāni ca sa-yoṣaṇaḥ<br>
BhP_03.12.014/2 ebhiḥ sṛja prajā bahvīḥ prajānām asi yat patiḥ<br>
BhP_03.12.015/1 ity ādiṣṭaḥ sva-guruṇā bhagavān nīla-lohitaḥ<br>
BhP_03.12.015/2 sattvākṛti-svabhāvena sasarjātma-samāḥ prajāḥ<br>
BhP_03.12.016/1 rudrāṇāṃ rudra-sṛṣṭānāṃ samantād grasatāṃ jagat<br>
BhP_03.12.016/2 niśāmyāsaṅkhyaśo yūthān prajāpatir aśaṅkata<br>
BhP_03.12.017/1 alaṃ prajābhiḥ sṛṣṭābhir īdṛśībhiḥ surottama<br>
BhP_03.12.017/2 mayā saha dahantībhir diśaś cakṣurbhir ulbaṇaiḥ<br>
BhP_03.12.018/1 tapa ātiṣṭha bhadraṃ te sarva-bhūta-sukhāvaham<br>
BhP_03.12.018/2 tapasaiva yathā pūrvaṃ sraṣṭā viśvam idaṃ bhavān<br>
BhP_03.12.019/1 tapasaiva paraṃ jyotir bhagavantam adhokṣajam<br>
BhP_03.12.019/2 sarva-bhūta-guhāvāsam añjasā vindate pumān<br>
BhP_03.12.020/0 maitreya uvāca<br>
BhP_03.12.020/1 evam ātmabhuvādiṣṭaḥ parikramya girāṃ patim<br>
BhP_03.12.020/2 bāḍham ity amum āmantrya viveśa tapase vanam<br>
BhP_03.12.021/1 athābhidhyāyataḥ sargaṃ daśa putrāḥ prajajñire<br>
BhP_03.12.021/2 bhagavac-chakti-yuktasya loka-santāna-hetavaḥ<br>
BhP_03.12.022/1 marīcir atry-aṅgirasau pulastyaḥ pulahaḥ kratuḥ<br>
BhP_03.12.022/2 bhṛgur vasiṣṭho dakṣaś ca daśamas tatra nāradaḥ<br>
BhP_03.12.023/1 utsaṅgān nārado jajñe dakṣo 'ṅguṣṭhāt svayambhuvaḥ<br>
BhP_03.12.023/2 prāṇād vasiṣṭhaḥ sañjāto bhṛgus tvaci karāt kratuḥ<br>
BhP_03.12.024/1 pulaho nābhito jajñe pulastyaḥ karṇayor ṛṣiḥ<br>
BhP_03.12.024/2 aṅgirā mukhato 'kṣṇo 'trir marīcir manaso 'bhavat<br>
BhP_03.12.025/1 dharmaḥ stanād dakṣiṇato yatra nārāyaṇaḥ svayam<br>
BhP_03.12.025/2 adharmaḥ pṛṣṭhato yasmān mṛtyur loka-bhayaṅkaraḥ<br>
BhP_03.12.026/1 hṛdi kāmo bhruvaḥ krodho lobhaś cādhara-dacchadāt<br>
BhP_03.12.026/2 āsyād vāk sindhavo meḍhrān nirṛtiḥ pāyor aghāśrayaḥ<br>
BhP_03.12.027/1 chāyāyāḥ kardamo jajñe devahūtyāḥ patiḥ prabhuḥ<br>
BhP_03.12.027/2 manaso dehataś cedaṃ jajñe viśva-kṛto jagat<br>
BhP_03.12.028/1 vācaṃ duhitaraṃ tanvīṃ svayambhūr haratīṃ manaḥ<br>
BhP_03.12.028/2 akāmāṃ cakame kṣattaḥ sa-kāma iti naḥ śrutam<br>
BhP_03.12.029/1 tam adharme kṛta-matiṃ vilokya pitaraṃ sutāḥ<br>
BhP_03.12.029/2 marīci-mukhyā munayo viśrambhāt pratyabodhayan<br>
BhP_03.12.030/1 naitat pūrvaiḥ kṛtaṃ tvad ye na kariṣyanti cāpare<br>
BhP_03.12.030/2 yas tvaṃ duhitaraṃ gaccher anigṛhyāṅgajaṃ prabhuḥ<br>
BhP_03.12.031/1 tejīyasām api hy etan na suślokyaṃ jagad-guro<br>
BhP_03.12.031/2 yad-vṛttam anutiṣṭhan vai lokaḥ kṣemāya kalpate<br>
BhP_03.12.032/1 tasmai namo bhagavate ya idaṃ svena rociṣā<br>
BhP_03.12.032/2 ātma-sthaṃ vyañjayām āsa sa dharmaṃ pātum arhati<br>
BhP_03.12.033/1 sa itthaṃ gṛṇataḥ putrān puro dṛṣṭvā prajāpatīn<br>
BhP_03.12.033/2 prajāpati-patis tanvaṃ tatyāja vrīḍitas tadā<br>
BhP_03.12.033/3 tāṃ diśo jagṛhur ghorāṃ nīhāraṃ yad vidus tamaḥ<br>
BhP_03.12.034/1 kadācid dhyāyataḥ sraṣṭur vedā āsaṃś catur-mukhāt<br>
BhP_03.12.034/2 kathaṃ srakṣyāmy ahaṃ lokān samavetān yathā purā<br>
BhP_03.12.035/1 cātur-hotraṃ karma-tantram upaveda-nayaiḥ saha<br>
BhP_03.12.035/2 dharmasya pādāś catvāras tathaivāśrama-vṛttayaḥ<br>
BhP_03.12.036/0 vidura uvāca<br>
BhP_03.12.036/1 sa vai viśva-sṛjām īśo vedādīn mukhato 'sṛjat<br>
BhP_03.12.036/2 yad yad yenāsṛjad devas tan me brūhi tapo-dhana<br>
BhP_03.12.037/0 maitreya uvāca<br>
BhP_03.12.037/1 ṛg-yajuḥ-sāmātharvākhyān vedān pūrvādibhir mukhaiḥ<br>
BhP_03.12.037/2 śāstram ijyāṃ stuti-stomaṃ prāyaścittaṃ vyadhāt kramāt<br>
BhP_03.12.038/1 āyur-vedaṃ dhanur-vedaṃ gāndharvaṃ vedam ātmanaḥ<br>
BhP_03.12.038/2 sthāpatyaṃ cāsṛjad vedaṃ kramāt pūrvādibhir mukhaiḥ<br>
BhP_03.12.039/1 itihāsa-purāṇāni pañcamaṃ vedam īśvaraḥ<br>
BhP_03.12.039/2 sarvebhya eva vaktrebhyaḥ sasṛje sarva-darśanaḥ<br>
BhP_03.12.040/1 ṣoḍaśy-ukthau pūrva-vaktrāt purīṣy-agniṣṭutāv atha<br>
BhP_03.12.040/2 āptoryāmātirātrau ca vājapeyaṃ sagosavam<br>
BhP_03.12.041/1 vidyā dānaṃ tapaḥ satyaṃ dharmasyeti padāni ca<br>
BhP_03.12.041/2 āśramāṃś ca yathā-saṅkhyam asṛjat saha vṛttibhiḥ<br>
BhP_03.12.042/1 sāvitraṃ prājāpatyaṃ ca brāhmaṃ cātha bṛhat tathā<br>
BhP_03.12.042/2 vārtā sañcaya-śālīna- śiloñcha iti vai gṛhe<br>
BhP_03.12.043/1 vaikhānasā vālakhilyau- dumbarāḥ phenapā vane<br>
BhP_03.12.043/2 nyāse kuṭīcakaḥ pūrvaṃ bahvodo haṃsa-niṣkriyau<br>
BhP_03.12.044/1 ānvīkṣikī trayī vārtā daṇḍa-nītis tathaiva ca<br>
BhP_03.12.044/2 evaṃ vyāhṛtayaś cāsan praṇavo hy asya dahrataḥ<br>
BhP_03.12.045/1 tasyoṣṇig āsīl lomabhyo gāyatrī ca tvaco vibhoḥ<br>
BhP_03.12.045/2 triṣṭum māṃsāt snuto 'nuṣṭub jagaty asthnaḥ prajāpateḥ<br>
BhP_03.12.046/1 majjāyāḥ paṅktir utpannā bṛhatī prāṇato 'bhavat<br>
BhP_03.12.046/2 sparśas tasyābhavaj jīvaḥ svaro deha udāhṛta<br>
BhP_03.12.047/1 ūṣmāṇam indriyāṇy āhur antaḥ-sthā balam ātmanaḥ<br>
BhP_03.12.047/2 svarāḥ sapta vihāreṇa bhavanti sma prajāpateḥ<br>
BhP_03.12.048/1 śabda-brahmātmanas tasya vyaktāvyaktātmanaḥ paraḥ<br>
BhP_03.12.048/2 brahmāvabhāti vitato nānā-śakty-upabṛṃhitaḥ<br>
BhP_03.12.049/1 tato 'parām upādāya sa sargāya mano dadhe<br>
BhP_03.12.049/2 ṛṣīṇāṃ bhūri-vīryāṇām api sargam avistṛtam<br>
BhP_03.12.050/1 jñātvā tad dhṛdaye bhūyaś cintayām āsa kaurava<br>
BhP_03.12.050/2 aho adbhutam etan me vyāpṛtasyāpi nityadā<br>
BhP_03.12.051/1 na hy edhante prajā nūnaṃ daivam atra vighātakam<br>
BhP_03.12.051/2 evaṃ yukta-kṛtas tasya daivaṃ cāvekṣatas tadā<br>
BhP_03.12.052/1 kasya rūpam abhūd dvedhā yat kāyam abhicakṣate<br>
BhP_03.12.052/2 tābhyāṃ rūpa-vibhāgābhyāṃ mithunaṃ samapadyata<br>
BhP_03.12.053/1 yas tu tatra pumān so 'bhūn manuḥ svāyambhuvaḥ svarāṭ<br>
BhP_03.12.053/2 strī yāsīc chatarūpākhyā mahiṣy asya mahātmanaḥ<br>
BhP_03.12.054/1 tadā mithuna-dharmeṇa prajā hy edhām babhūvire<br>
BhP_03.12.054/2 sa cāpi śatarūpāyāṃ pañcāpatyāny ajījanat<br>
BhP_03.12.055/1 priyavratottānapādau tisraḥ kanyāś ca bhārata<br>
BhP_03.12.055/2 ākūtir devahūtiś ca prasūtir iti sattama<br>
BhP_03.12.056/1 ākūtiṃ rucaye prādāt kardamāya tu madhyamām<br>
BhP_03.12.056/2 dakṣāyādāt prasūtiṃ ca yata āpūritaṃ jagat<br>
BhP_03.13.001/0 śrī-śuka uvāca<br>
BhP_03.13.001/1 niśamya vācaṃ vadato muneḥ puṇyatamāṃ nṛpa<br>
BhP_03.13.001/2 bhūyaḥ papraccha kauravyo vāsudeva-kathādṛtaḥ<br>
BhP_03.13.002/0 vidura uvāca<br>
BhP_03.13.002/1 sa vai svāyambhuvaḥ samrāṭ priyaḥ putraḥ svayambhuvaḥ<br>
BhP_03.13.002/2 pratilabhya priyāṃ patnīṃ kiṃ cakāra tato mune<br>
BhP_03.13.003/1 caritaṃ tasya rājarṣer ādi-rājasya sattama<br>
BhP_03.13.003/2 brūhi me śraddadhānāya viṣvaksenāśrayo hy asau<br>
BhP_03.13.004/1 śrutasya puṃsāṃ sucira-śramasya nanv añjasā sūribhir īḍito 'rthaḥ<br>
BhP_03.13.004/2 tat-tad-guṇānuśravaṇaṃ mukunda- pādāravindaṃ hṛdayeṣu yeṣām<br>
BhP_03.13.005/0 śrī-śuka uvāca<br>
BhP_03.13.005/1 iti bruvāṇaṃ viduraṃ vinītaṃ sahasra-śīrṣṇaś caraṇopadhānam<br>
BhP_03.13.005/2 prahṛṣṭa-romā bhagavat-kathāyāṃ praṇīyamāno munir abhyacaṣṭa<br>
BhP_03.13.006/0 maitreya uvāca<br>
BhP_03.13.006/1 yadā sva-bhāryayā sārdhaṃ jātaḥ svāyambhuvo manuḥ<br>
BhP_03.13.006/2 prāñjaliḥ praṇataś cedaṃ veda-garbham abhāṣata<br>
BhP_03.13.007/1 tvam ekaḥ sarva-bhūtānāṃ janma-kṛd vṛttidaḥ pitā<br>
BhP_03.13.007/2 tathāpi naḥ prajānāṃ te śuśrūṣā kena vā bhavet<br>
BhP_03.13.008/1 tad vidhehi namas tubhyaṃ karmasv īḍyātma-śaktiṣu<br>
BhP_03.13.008/2 yat kṛtveha yaśo viṣvag amutra ca bhaved gatiḥ<br>
BhP_03.13.009/0 brahmovāca<br>
BhP_03.13.009/1 prītas tubhyam ahaṃ tāta svasti stād vāṃ kṣitīśvara<br>
BhP_03.13.009/2 yan nirvyalīkena hṛdā śādhi mety ātmanārpitam<br>
BhP_03.13.010/1 etāvaty ātmajair vīra kāryā hy apacitir gurau<br>
BhP_03.13.010/2 śaktyāpramattair gṛhyeta sādaraṃ gata-matsaraiḥ<br>
BhP_03.13.011/1 sa tvam asyām apatyāni sadṛśāny ātmano guṇaiḥ<br>
BhP_03.13.011/2 utpādya śāsa dharmeṇa gāṃ yajñaiḥ puruṣaṃ yaja<br>
BhP_03.13.012/1 paraṃ śuśrūṣaṇaṃ mahyaṃ syāt prajā-rakṣayā nṛpa<br>
BhP_03.13.012/2 bhagavāṃs te prajā-bhartur hṛṣīkeśo 'nutuṣyati<br>
BhP_03.13.013/1 yeṣāṃ na tuṣṭo bhagavān yajña-liṅgo janārdanaḥ<br>
BhP_03.13.013/2 teṣāṃ śramo hy apārthāya yad ātmā nādṛtaḥ svayam<br>
BhP_03.13.014/0 manur uvāca<br>
BhP_03.13.014/1 ādeśe 'haṃ bhagavato varteyāmīva-sūdana<br>
BhP_03.13.014/2 sthānaṃ tv ihānujānīhi prajānāṃ mama ca prabho<br>
BhP_03.13.015/1 yad okaḥ sarva-bhūtānāṃ mahī magnā mahāmbhasi<br>
BhP_03.13.015/2 asyā uddharaṇe yatno deva devyā vidhīyatām<br>
BhP_03.13.016/0 maitreya uvāca<br>
BhP_03.13.016/1 parameṣṭhī tv apāṃ madhye tathā sannām avekṣya gām<br>
BhP_03.13.016/2 katham enāṃ samunneṣya iti dadhyau dhiyā ciram<br>
BhP_03.13.017/1 sṛjato me kṣitir vārbhiḥ plāvyamānā rasāṃ gatā<br>
BhP_03.13.017/2 athātra kim anuṣṭheyam asmābhiḥ sarga-yojitaiḥ<br>
BhP_03.13.017/3 yasyāhaṃ hṛdayād āsaṃ sa īśo vidadhātu me<br>
BhP_03.13.018/1 ity abhidhyāyato nāsā- vivarāt sahasānagha<br>
BhP_03.13.018/2 varāha-toko niragād aṅguṣṭha-parimāṇakaḥ<br>
BhP_03.13.019/1 tasyābhipaśyataḥ kha-sthaḥ kṣaṇena kila bhārata<br>
BhP_03.13.019/2 gaja-mātraḥ pravavṛdhe tad adbhutam abhūn mahat<br>
BhP_03.13.020/1 marīci-pramukhair vipraiḥ kumārair manunā saha<br>
BhP_03.13.020/2 dṛṣṭvā tat saukaraṃ rūpaṃ tarkayām āsa citradhā<br>
BhP_03.13.021/1 kim etat sūkara-vyājaṃ sattvaṃ divyam avasthitam<br>
BhP_03.13.021/2 aho batāścaryam idaṃ nāsāyā me viniḥsṛtam<br>
BhP_03.13.022/1 dṛṣṭo 'ṅguṣṭha-śiro-mātraḥ kṣaṇād gaṇḍa-śilā-samaḥ<br>
BhP_03.13.022/2 api svid bhagavān eṣa yajño me khedayan manaḥ<br>
BhP_03.13.023/1 iti mīmāṃsatas tasya brahmaṇaḥ saha sūnubhiḥ<br>
BhP_03.13.023/2 bhagavān yajña-puruṣo jagarjāgendra-sannibhaḥ<br>
BhP_03.13.024/1 brahmāṇaṃ harṣayām āsa haris tāṃś ca dvijottamān<br>
BhP_03.13.024/2 sva-garjitena kakubhaḥ pratisvanayatā vibhuḥ<br>
BhP_03.13.025/1 niśamya te ghargharitaṃ sva-kheda- kṣayiṣṇu māyāmaya-sūkarasya<br>
BhP_03.13.025/2 janas-tapaḥ-satya-nivāsinas te tribhiḥ pavitrair munayo 'gṛṇan sma<br>
BhP_03.13.026/1 teṣāṃ satāṃ veda-vitāna-mūrtir brahmāvadhāryātma-guṇānuvādam<br>
BhP_03.13.026/2 vinadya bhūyo vibudhodayāya gajendra-līlo jalam āviveśa<br>
BhP_03.13.027/1 utkṣipta-vālaḥ kha-caraḥ kaṭhoraḥ saṭā vidhunvan khara-romaśa-tvak<br>
BhP_03.13.027/2 khurāhatābhraḥ sita-daṃṣṭra īkṣā- jyotir babhāse bhagavān mahīdhraḥ<br>
BhP_03.13.028/1 ghrāṇena pṛthvyāḥ padavīṃ vijighran kroḍāpadeśaḥ svayam adhvarāṅgaḥ<br>
BhP_03.13.028/2 karāla-daṃṣṭro 'py akarāla-dṛgbhyām udvīkṣya viprān gṛṇato 'viśat kam<br>
BhP_03.13.029/1 sa vajra-kūṭāṅga-nipāta-vega- viśīrṇa-kukṣiḥ stanayann udanvān<br>
BhP_03.13.029/2 utsṛṣṭa-dīrghormi-bhujair ivārtaś cukrośa yajñeśvara pāhi meti<br>
BhP_03.13.030/1 khuraiḥ kṣuraprair darayaṃs tad āpa utpāra-pāraṃ tri-parū rasāyām<br>
BhP_03.13.030/2 dadarśa gāṃ tatra suṣupsur agre yāṃ jīva-dhānīṃ svayam abhyadhatta<br>
BhP_03.13.031/1 pātāla-mūleśvara-bhoga-saṃhatau vinyasya pādau pṛthivīṃ ca bibhrataḥ<br>
BhP_03.13.031/2 yasyopamāno na babhūva so 'cyuto mamāstu māṅgalya-vivṛddhaye hariḥ<br>
BhP_03.13.032/1 sva-daṃṣṭrayoddhṛtya mahīṃ nimagnāṃ sa utthitaḥ saṃruruce rasāyāḥ<br>
BhP_03.13.032/2 tatrāpi daityaṃ gadayāpatantaṃ sunābha-sandīpita-tīvra-manyuḥ<br>
BhP_03.13.033/1 jaghāna rundhānam asahya-vikramaṃ sa līlayebhaṃ mṛgarāḍ ivāmbhasi<br>
BhP_03.13.033/2 tad-rakta-paṅkāṅkita-gaṇḍa-tuṇḍo yathā gajendro jagatīṃ vibhindan<br>
BhP_03.13.034/1 tamāla-nīlaṃ sita-danta-koṭyā kṣmām utkṣipantaṃ gaja-līlayāṅga<br>
BhP_03.13.034/2 prajñāya baddhāñjalayo 'nuvākair viriñci-mukhyā upatasthur īśam<br>
BhP_03.13.035/0 ṛṣaya ūcuḥ<br>
BhP_03.13.035/1 jitaṃ jitaṃ te 'jita yajña-bhāvana trayīṃ tanuṃ svāṃ paridhunvate namaḥ<br>
BhP_03.13.035/2 yad-roma-garteṣu nililyur addhayas tasmai namaḥ kāraṇa-sūkarāya te<br>
BhP_03.13.036/1 rūpaṃ tavaitan nanu duṣkṛtātmanāṃ durdarśanaṃ deva yad adhvarātmakam<br>
BhP_03.13.036/2 chandāṃsi yasya tvaci barhi-romasv ājyaṃ dṛśi tv aṅghriṣu cātur-hotram<br>
BhP_03.13.037/1 srak tuṇḍa āsīt sruva īśa nāsayor iḍodare camasāḥ karṇa-randhre<br>
BhP_03.13.037/2 prāśitram āsye grasane grahās tu te yac carvaṇaṃ te bhagavann agni-hotram<br>
BhP_03.13.038/1 dīkṣānujanmopasadaḥ śirodharaṃ tvaṃ prāyaṇīyodayanīya-daṃṣṭraḥ<br>
BhP_03.13.038/2 jihvā pravargyas tava śīrṣakaṃ kratoḥ satyāvasathyaṃ citayo 'savo hi te<br>
BhP_03.13.039/1 somas tu retaḥ savanāny avasthitiḥ saṃsthā-vibhedās tava deva dhātavaḥ<br>
BhP_03.13.039/2 satrāṇi sarvāṇi śarīra-sandhis tvaṃ sarva-yajña-kratur iṣṭi-bandhanaḥ<br>
BhP_03.13.040/1 namo namas te 'khila-mantra-devatā- dravyāya sarva-kratave kriyātmane<br>
BhP_03.13.040/2 vairāgya-bhaktyātmajayānubhāvita- jñānāya vidyā-gurave namo namaḥ<br>
BhP_03.13.041/1 daṃṣṭrāgra-koṭyā bhagavaṃs tvayā dhṛtā virājate bhūdhara bhūḥ sa-bhūdharā<br>
BhP_03.13.041/2 yathā vanān niḥsarato datā dhṛtā mataṅ-gajendrasya sa-patra-padminī<br>
BhP_03.13.042/1 trayīmayaṃ rūpam idaṃ ca saukaraṃ bhū-maṇḍalenātha datā dhṛtena te<br>
BhP_03.13.042/2 cakāsti śṛṅgoḍha-ghanena bhūyasā kulācalendrasya yathaiva vibhramaḥ<br>
BhP_03.13.043/1 saṃsthāpayaināṃ jagatāṃ sa-tasthuṣāṃ lokāya patnīm asi mātaraṃ pitā<br>
BhP_03.13.043/2 vidhema cāsyai namasā saha tvayā yasyāṃ sva-tejo 'gnim ivāraṇāv adhāḥ<br>
BhP_03.13.044/1 kaḥ śraddadhītānyatamas tava prabho rasāṃ gatāyā bhuva udvibarhaṇam<br>
BhP_03.13.044/2 na vismayo 'sau tvayi viśva-vismaye yo māyayedaṃ sasṛje 'tivismayam<br>
BhP_03.13.045/1 vidhunvatā vedamayaṃ nijaṃ vapur janas-tapaḥ-satya-nivāsino vayam<br>
BhP_03.13.045/2 saṭā-śikhoddhūta-śivāmbu-bindubhir vimṛjyamānā bhṛśam īśa pāvitāḥ<br>
BhP_03.13.046/1 sa vai bata bhraṣṭa-matis tavaiṣate yaḥ karmaṇāṃ pāram apāra-karmaṇaḥ<br>
BhP_03.13.046/2 yad-yogamāyā-guṇa-yoga-mohitaṃ viśvaṃ samastaṃ bhagavan vidhehi śam<br>
BhP_03.13.047/0 maitreya uvāca<br>
BhP_03.13.047/1 ity upasthīyamāno 'sau munibhir brahma-vādibhiḥ<br>
BhP_03.13.047/2 salile sva-khurākrānta upādhattāvitāvanim<br>
BhP_03.13.048/1 sa itthaṃ bhagavān urvīṃ viṣvaksenaḥ prajāpatiḥ<br>
BhP_03.13.048/2 rasāyā līlayonnītām apsu nyasya yayau hariḥ<br>
BhP_03.13.049/1 ya evam etāṃ hari-medhaso hareḥ kathāṃ subhadrāṃ kathanīya-māyinaḥ<br>
BhP_03.13.049/2 śṛṇvīta bhaktyā śravayeta vośatīṃ janārdano 'syāśu hṛdi prasīdati<br>
BhP_03.13.050/1 tasmin prasanne sakalāśiṣāṃ prabhau kiṃ durlabhaṃ tābhir alaṃ lavātmabhiḥ<br>
BhP_03.13.050/2 ananya-dṛṣṭyā bhajatāṃ guhāśayaḥ svayaṃ vidhatte sva-gatiṃ paraḥ parām<br>
BhP_03.13.051/1 ko nāma loke puruṣārtha-sāravit purā-kathānāṃ bhagavat-kathā-sudhām<br>
BhP_03.13.051/2 āpīya karṇāñjalibhir bhavāpahām aho virajyeta vinā naretaram<br>
BhP_03.14.001/0 śrī-śuka uvāca<br>
BhP_03.14.001/1 niśamya kauṣāraviṇopavarṇitāṃ hareḥ kathāṃ kāraṇa-sūkarātmanaḥ<br>
BhP_03.14.001/2 punaḥ sa papraccha tam udyatāñjalir na cātitṛpto viduro dhṛta-vrataḥ<br>
BhP_03.14.002/0 vidura uvāca<br>
BhP_03.14.002/1 tenaiva tu muni-śreṣṭha hariṇā yajña-mūrtinā<br>
BhP_03.14.002/2 ādi-daityo hiraṇyākṣo hata ity anuśuśruma<br>
BhP_03.14.003/1 tasya coddharataḥ kṣauṇīṃ sva-daṃṣṭrāgreṇa līlayā<br>
BhP_03.14.003/2 daitya-rājasya ca brahman kasmād dhetor abhūn mṛdhaḥ<br>
BhP_03.14.004/1 śraddadhānāya bhaktāya brūhi taj-janma-vistaram<br>
BhP_03.14.004/2 ṛṣe na tṛpyati manaḥ paraṃ kautūhalaṃ hi me<br>
BhP_03.14.005/0 maitreya uvāca<br>
BhP_03.14.005/1 sādhu vīra tvayā pṛṣṭam avatāra-kathāṃ hareḥ<br>
BhP_03.14.005/2 yat tvaṃ pṛcchasi martyānāṃ mṛtyu-pāśa-viśātanīm<br>
BhP_03.14.006/1 yayottānapadaḥ putro muninā gītayārbhakaḥ<br>
BhP_03.14.006/2 mṛtyoḥ kṛtvaiva mūrdhny aṅghrim āruroha hareḥ padam<br>
BhP_03.14.007/1 athātrāpītihāso 'yaṃ śruto me varṇitaḥ purā<br>
BhP_03.14.007/2 brahmaṇā deva-devena devānām anupṛcchatām<br>
BhP_03.14.008/1 ditir dākṣāyaṇī kṣattar mārīcaṃ kaśyapaṃ patim<br>
BhP_03.14.008/2 apatya-kāmā cakame sandhyāyāṃ hṛc-chayārditā<br>
BhP_03.14.009/1 iṣṭvāgni-jihvaṃ payasā puruṣaṃ yajuṣāṃ patim<br>
BhP_03.14.009/2 nimlocaty arka āsīnam agny-agāre samāhitam<br>
BhP_03.14.010/0 ditir uvāca<br>
BhP_03.14.010/1 eṣa māṃ tvat-kṛte vidvan kāma ātta-śarāsanaḥ<br>
BhP_03.14.010/2 dunoti dīnāṃ vikramya rambhām iva mataṅgajaḥ<br>
BhP_03.14.011/1 tad bhavān dahyamānāyāṃ sa-patnīnāṃ samṛddhibhiḥ<br>
BhP_03.14.011/2 prajāvatīnāṃ bhadraṃ te mayy āyuṅktām anugraham<br>
BhP_03.14.012/1 bhartary āptorumānānāṃ lokān āviśate yaśaḥ<br>
BhP_03.14.012/2 patir bhavad-vidho yāsāṃ prajayā nanu jāyate<br>
BhP_03.14.013/1 purā pitā no bhagavān dakṣo duhitṛ-vatsalaḥ<br>
BhP_03.14.013/2 kaṃ vṛṇīta varaṃ vatsā ity apṛcchata naḥ pṛthak<br>
BhP_03.14.014/1 sa viditvātmajānāṃ no bhāvaṃ santāna-bhāvanaḥ<br>
BhP_03.14.014/2 trayodaśādadāt tāsāṃ yās te śīlam anuvratāḥ<br>
BhP_03.14.015/1 atha me kuru kalyāṇaṃ kāmaṃ kamala-locana<br>
BhP_03.14.015/2 ārtopasarpaṇaṃ bhūmann amoghaṃ hi mahīyasi<br>
BhP_03.14.016/1 iti tāṃ vīra mārīcaḥ kṛpaṇāṃ bahu-bhāṣiṇīm<br>
BhP_03.14.016/2 pratyāhānunayan vācā pravṛddhānaṅga-kaśmalām<br>
BhP_03.14.017/1 eṣa te 'haṃ vidhāsyāmi priyaṃ bhīru yad icchasi<br>
BhP_03.14.017/2 tasyāḥ kāmaṃ na kaḥ kuryāt siddhis traivargikī yataḥ<br>
BhP_03.14.018/1 sarvāśramān upādāya svāśrameṇa kalatravān<br>
BhP_03.14.018/2 vyasanārṇavam atyeti jala-yānair yathārṇavam<br>
BhP_03.14.019/1 yām āhur ātmano hy ardhaṃ śreyas-kāmasya mānini<br>
BhP_03.14.019/2 yasyāṃ sva-dhuram adhyasya pumāṃś carati vijvaraḥ<br>
BhP_03.14.020/1 yām āśrityendriyārātīn durjayān itarāśramaiḥ<br>
BhP_03.14.020/2 vayaṃ jayema helābhir dasyūn durga-patir yathā<br>
BhP_03.14.021/1 na vayaṃ prabhavas tāṃ tvām anukartuṃ gṛheśvari<br>
BhP_03.14.021/2 apy āyuṣā vā kārtsnyena ye cānye guṇa-gṛdhnavaḥ<br>
BhP_03.14.022/1 athāpi kāmam etaṃ te prajātyai karavāṇy alam<br>
BhP_03.14.022/2 yathā māṃ nātirocanti muhūrtaṃ pratipālaya<br>
BhP_03.14.023/1 eṣā ghoratamā velā ghorāṇāṃ ghora-darśanā<br>
BhP_03.14.023/2 caranti yasyāṃ bhūtāni bhūteśānucarāṇi ha<br>
BhP_03.14.024/1 etasyāṃ sādhvi sandhyāyāṃ bhagavān bhūta-bhāvanaḥ<br>
BhP_03.14.024/2 parīto bhūta-parṣadbhir vṛṣeṇāṭati bhūtarāṭ<br>
BhP_03.14.025/1 śmaśāna-cakrānila-dhūli-dhūmra- vikīrṇa-vidyota-jaṭā-kalāpaḥ<br>
BhP_03.14.025/2 bhasmāvaguṇṭhāmala-rukma-deho devas tribhiḥ paśyati devaras te<br>
BhP_03.14.026/1 na yasya loke sva-janaḥ paro vā nātyādṛto nota kaścid vigarhyaḥ<br>
BhP_03.14.026/2 vayaṃ vratair yac-caraṇāpaviddhām āśāsmahe 'jāṃ bata bhukta-bhogām<br>
BhP_03.14.027/1 yasyānavadyācaritaṃ manīṣiṇo gṛṇanty avidyā-paṭalaṃ bibhitsavaḥ<br>
BhP_03.14.027/2 nirasta-sāmyātiśayo 'pi yat svayaṃ piśāca-caryām acarad gatiḥ satām<br>
BhP_03.14.028/1 hasanti yasyācaritaṃ hi durbhagāḥ svātman-ratasyāviduṣaḥ samīhitam<br>
BhP_03.14.028/2 yair vastra-mālyābharaṇānulepanaiḥ śva-bhojanaṃ svātmatayopalālitam<br>
BhP_03.14.029/1 brahmādayo yat-kṛta-setu-pālā yat-kāraṇaṃ viśvam idaṃ ca māyā<br>
BhP_03.14.029/2 ājñā-karī yasya piśāca-caryā aho vibhūmnaś caritaṃ viḍambanam<br>
BhP_03.14.030/0 maitreya uvāca<br>
BhP_03.14.030/1 saivaṃ saṃvidite bhartrā manmathonmathitendriyā<br>
BhP_03.14.030/2 jagrāha vāso brahmarṣer vṛṣalīva gata-trapā<br>
BhP_03.14.031/1 sa viditvātha bhāryāyās taṃ nirbandhaṃ vikarmaṇi<br>
BhP_03.14.031/2 natvā diṣṭāya rahasi tayāthopaviveśa hi<br>
BhP_03.14.032/1 athopaspṛśya salilaṃ prāṇān āyamya vāg-yataḥ<br>
BhP_03.14.032/2 dhyāyañ jajāpa virajaṃ brahma jyotiḥ sanātanam<br>
BhP_03.14.033/1 ditis tu vrīḍitā tena karmāvadyena bhārata<br>
BhP_03.14.033/2 upasaṅgamya viprarṣim adho-mukhy abhyabhāṣata<br>
BhP_03.14.034/0 ditir uvāca<br>
BhP_03.14.034/1 na me garbham imaṃ brahman bhūtānām ṛṣabho 'vadhīt<br>
BhP_03.14.034/2 rudraḥ patir hi bhūtānāṃ yasyākaravam aṃhasam<br>
BhP_03.14.035/1 namo rudrāya mahate devāyogrāya mīḍhuṣe<br>
BhP_03.14.035/2 śivāya nyasta-daṇḍāya dhṛta-daṇḍāya manyave<br>
BhP_03.14.036/1 sa naḥ prasīdatāṃ bhāmo bhagavān urv-anugrahaḥ<br>
BhP_03.14.036/2 vyādhasyāpy anukampyānāṃ strīṇāṃ devaḥ satī-patiḥ<br>
BhP_03.14.037/0 maitreya uvāca<br>
BhP_03.14.037/1 sva-sargasyāśiṣaṃ lokyām āśāsānāṃ pravepatīm<br>
BhP_03.14.037/2 nivṛtta-sandhyā-niyamo bhāryām āha prajāpatiḥ<br>
BhP_03.14.038/0 kaśyapa uvāca<br>
BhP_03.14.038/1 aprāyatyād ātmanas te doṣān mauhūrtikād uta<br>
BhP_03.14.038/2 man-nideśāticāreṇa devānāṃ cātihelanāt<br>
BhP_03.14.039/1 bhaviṣyatas tavābhadrāv abhadre jāṭharādhamau<br>
BhP_03.14.039/2 lokān sa-pālāṃs trīṃś caṇḍi muhur ākrandayiṣyataḥ<br>
BhP_03.14.040/1 prāṇināṃ hanyamānānāṃ dīnānām akṛtāgasām<br>
BhP_03.14.040/2 strīṇāṃ nigṛhyamāṇānāṃ kopiteṣu mahātmasu<br>
BhP_03.14.041/1 tadā viśveśvaraḥ kruddho bhagavāl loka-bhāvanaḥ<br>
BhP_03.14.041/2 haniṣyaty avatīryāsau yathādrīn śataparva-dhṛk<br>
BhP_03.14.042/0 ditir uvāca<br>
BhP_03.14.042/1 vadhaṃ bhagavatā sākṣāt sunābhodāra-bāhunā<br>
BhP_03.14.042/2 āśāse putrayor mahyaṃ mā kruddhād brāhmaṇād prabho<br>
BhP_03.14.043/1 na brahma-daṇḍa-dagdhasya na bhūta-bhayadasya ca<br>
BhP_03.14.043/2 nārakāś cānugṛhṇanti yāṃ yāṃ yonim asau gataḥ<br>
BhP_03.14.044/0 kaśyapa uvāca<br>
BhP_03.14.044/1 kṛta-śokānutāpena sadyaḥ pratyavamarśanāt<br>
BhP_03.14.044/2 bhagavaty uru-mānāc ca bhave mayy api cādarāt<br>
BhP_03.14.045/1 putrasyaiva ca putrāṇāṃ bhavitaikaḥ satāṃ mataḥ<br>
BhP_03.14.045/2 gāsyanti yad-yaśaḥ śuddhaṃ bhagavad-yaśasā samam<br>
BhP_03.14.046/1 yogair hemeva durvarṇaṃ bhāvayiṣyanti sādhavaḥ<br>
BhP_03.14.046/2 nirvairādibhir ātmānaṃ yac-chīlam anuvartitum<br>
BhP_03.14.047/1 yat-prasādād idaṃ viśvaṃ prasīdati yad-ātmakam<br>
BhP_03.14.047/2 sa sva-dṛg bhagavān yasya toṣyate 'nanyayā dṛśā<br>
BhP_03.14.048/1 sa vai mahā-bhāgavato mahātmā mahānubhāvo mahatāṃ mahiṣṭhaḥ<br>
BhP_03.14.048/2 pravṛddha-bhaktyā hy anubhāvitāśaye niveśya vaikuṇṭham imaṃ vihāsyati<br>
BhP_03.14.049/1 alampaṭaḥ śīla-dharo guṇākaro hṛṣṭaḥ pararddhyā vyathito duḥkhiteṣu<br>
BhP_03.14.049/1 abhūta-śatrur jagataḥ śoka-hartā naidāghikaṃ tāpam ivoḍurājaḥ<br>
BhP_03.14.050/1 antar bahiś cāmalam abja-netraṃ sva-pūruṣecchānugṛhīta-rūpam<br>
BhP_03.14.050/2 pautras tava śrī-lalanā-lalāmaṃ draṣṭā sphurat-kuṇḍala-maṇḍitānanam<br>
BhP_03.14.051/0 maitreya uvāca<br>
BhP_03.14.051/1 śrutvā bhāgavataṃ pautram amodata ditir bhṛśam<br>
BhP_03.14.051/2 putrayoś ca vadhaṃ kṛṣṇād viditvāsīn mahā-manāḥ<br>
BhP_03.15.001/0 maitreya uvāca<br>
BhP_03.15.001/1 prājāpatyaṃ tu tat tejaḥ para-tejo-hanaṃ ditiḥ<br>
BhP_03.15.001/2 dadhāra varṣāṇi śataṃ śaṅkamānā surārdanāt<br>
BhP_03.15.002/1 loke tenāhatāloke loka-pālā hataujasaḥ<br>
BhP_03.15.002/2 nyavedayan viśva-sṛje dhvānta-vyatikaraṃ diśām<br>
BhP_03.15.003/0 devā ūcuḥ<br>
BhP_03.15.003/1 tama etad vibho vettha saṃvignā yad vayaṃ bhṛśam<br>
BhP_03.15.003/2 na hy avyaktaṃ bhagavataḥ kālenāspṛṣṭa-vartmanaḥ<br>
BhP_03.15.004/1 deva-deva jagad-dhātar lokanātha-śikhāmaṇe<br>
BhP_03.15.004/2 pareṣām apareṣāṃ tvaṃ bhūtānām asi bhāva-vit<br>
BhP_03.15.005/1 namo vijñāna-vīryāya māyayedam upeyuṣe<br>
BhP_03.15.005/2 gṛhīta-guṇa-bhedāya namas te 'vyakta-yonaye<br>
BhP_03.15.006/1 ye tvānanyena bhāvena bhāvayanty ātma-bhāvanam<br>
BhP_03.15.006/2 ātmani prota-bhuvanaṃ paraṃ sad-asad-ātmakam<br>
BhP_03.15.007/1 teṣāṃ supakva-yogānāṃ jita-śvāsendriyātmanām<br>
BhP_03.15.007/2 labdha-yuṣmat-prasādānāṃ na kutaścit parābhavaḥ<br>
BhP_03.15.008/1 yasya vācā prajāḥ sarvā gāvas tantyeva yantritāḥ<br>
BhP_03.15.008/2 haranti balim āyattās tasmai mukhyāya te namaḥ<br>
BhP_03.15.009/1 sa tvaṃ vidhatsva śaṃ bhūmaṃs tamasā lupta-karmaṇām<br>
BhP_03.15.009/2 adabhra-dayayā dṛṣṭyā āpannān arhasīkṣitum<br>
BhP_03.15.010/1 eṣa deva diter garbha ojaḥ kāśyapam arpitam<br>
BhP_03.15.010/2 diśas timirayan sarvā vardhate 'gnir ivaidhasi<br>
BhP_03.15.011/0 maitreya uvāca<br>
BhP_03.15.011/1 sa prahasya mahā-bāho bhagavān śabda-gocaraḥ<br>
BhP_03.15.011/2 pratyācaṣṭātma-bhūr devān prīṇan rucirayā girā<br>
BhP_03.15.012/0 brahmovāca<br>
BhP_03.15.012/1 mānasā me sutā yuṣmat- pūrvajāḥ sanakādayaḥ<br>
BhP_03.15.012/2 cerur vihāyasā lokāl lokeṣu vigata-spṛhāḥ<br>
BhP_03.15.013/1 ta ekadā bhagavato vaikuṇṭhasyāmalātmanaḥ<br>
BhP_03.15.013/2 yayur vaikuṇṭha-nilayaṃ sarva-loka-namaskṛtam<br>
BhP_03.15.014/1 vasanti yatra puruṣāḥ sarve vaikuṇṭha-mūrtayaḥ<br>
BhP_03.15.014/2 ye 'nimitta-nimittena dharmeṇārādhayan harim<br>
BhP_03.15.015/1 yatra cādyaḥ pumān āste bhagavān śabda-gocaraḥ<br>
BhP_03.15.015/2 sattvaṃ viṣṭabhya virajaṃ svānāṃ no mṛḍayan vṛṣaḥ<br>
BhP_03.15.016/1 yatra naiḥśreyasaṃ nāma vanaṃ kāma-dughair drumaiḥ<br>
BhP_03.15.016/2 sarvartu-śrībhir vibhrājat kaivalyam iva mūrtimat<br>
BhP_03.15.017/1 vaimānikāḥ sa-lalanāś caritāni śaśvad<br>
BhP_03.15.017/2 gāyanti yatra śamala-kṣapaṇāni bhartuḥ<br>
BhP_03.15.017/3 antar-jale 'nuvikasan-madhu-mādhavīnāṃ<br>
BhP_03.15.017/4 gandhena khaṇḍita-dhiyo 'py anilaṃ kṣipantaḥ<br>
BhP_03.15.018/1 pārāvatānyabhṛta-sārasa-cakravāka-<br>
BhP_03.15.018/2 dātyūha-haṃsa-śuka-tittiri-barhiṇāṃ yaḥ<br>
BhP_03.15.018/3 kolāhalo viramate 'cira-mātram uccair<br>
BhP_03.15.018/4 bhṛṅgādhipe hari-kathām iva gāyamāne<br>
BhP_03.15.019/1 mandāra-kunda-kurabotpala-campakārṇa-<br>
BhP_03.15.019/2 punnāga-nāga-bakulāmbuja-pārijātāḥ<br>
BhP_03.15.019/3 gandhe 'rcite tulasikābharaṇena tasyā<br>
BhP_03.15.019/4 yasmiṃs tapaḥ sumanaso bahu mānayanti<br>
BhP_03.15.020/1 yat saṅkulaṃ hari-padānati-mātra-dṛṣṭair<br>
BhP_03.15.020/2 vaidūrya-mārakata-hema-mayair vimānaiḥ<br>
BhP_03.15.020/3 yeṣāṃ bṛhat-kaṭi-taṭāḥ smita-śobhi-mukhyaḥ<br>
BhP_03.15.020/4 kṛṣṇātmanāṃ na raja ādadhur utsmayādyaiḥ<br>
BhP_03.15.021/1 śrī rūpiṇī kvaṇayatī caraṇāravindaṃ<br>
BhP_03.15.021/2 līlāmbujena hari-sadmani mukta-doṣā<br>
BhP_03.15.021/3 saṃlakṣyate sphaṭika-kuḍya upeta-hemni<br>
BhP_03.15.021/4 sammārjatīva yad-anugrahaṇe 'nya-yatnaḥ<br>
BhP_03.15.022/1 vāpīṣu vidruma-taṭāsv amalāmṛtāpsu<br>
BhP_03.15.022/2 preṣyānvitā nija-vane tulasībhir īśam<br>
BhP_03.15.022/3 abhyarcatī svalakam unnasam īkṣya vaktram<br>
BhP_03.15.022/4 uccheṣitaṃ bhagavatety amatāṅga yac-chrīḥ<br>
BhP_03.15.023/1 yan na vrajanty agha-bhido racanānuvādāc<br>
BhP_03.15.023/2 chṛṇvanti ye 'nya-viṣayāḥ kukathā mati-ghnīḥ<br>
BhP_03.15.023/3 yās tu śrutā hata-bhagair nṛbhir ātta-sārās<br>
BhP_03.15.023/4 tāṃs tān kṣipanty aśaraṇeṣu tamaḥsu hanta<br>
BhP_03.15.024/1 ye 'bhyarthitām api ca no nṛ-gatiṃ prapannā<br>
BhP_03.15.024/2 jñānaṃ ca tattva-viṣayaṃ saha-dharmaṃ yatra<br>
BhP_03.15.024/3 nārādhanaṃ bhagavato vitaranty amuṣya<br>
BhP_03.15.024/4 sammohitā vitatayā bata māyayā te<br>
BhP_03.15.025/1 yac ca vrajanty animiṣām ṛṣabhānuvṛttyā<br>
BhP_03.15.025/2 dūre yamā hy upari naḥ spṛhaṇīya-śīlāḥ<br>
BhP_03.15.025/3 bhartur mithaḥ suyaśasaḥ kathanānurāga-<br>
BhP_03.15.025/4 vaiklavya-bāṣpa-kalayā pulakī-kṛtāṅgāḥ<br>
BhP_03.15.026/1 tad viśva-gurv-adhikṛtaṃ bhuvanaika-vandyaṃ<br>
BhP_03.15.026/2 divyaṃ vicitra-vibudhāgrya-vimāna-śociḥ<br>
BhP_03.15.026/3 āpuḥ parāṃ mudam apūrvam upetya yoga-<br>
BhP_03.15.026/4 māyā-balena munayas tad atho vikuṇṭham<br>
BhP_03.15.027/1 tasminn atītya munayaḥ ṣaḍ asajjamānāḥ<br>
BhP_03.15.027/2 kakṣāḥ samāna-vayasāv atha saptamāyām<br>
BhP_03.15.027/3 devāv acakṣata gṛhīta-gadau parārdhya-<br>
BhP_03.15.027/4 keyūra-kuṇḍala-kirīṭa-viṭaṅka-veṣau<br>
BhP_03.15.028/1 matta-dvirepha-vanamālikayā nivītau<br>
BhP_03.15.028/2 vinyastayāsita-catuṣṭaya-bāhu-madhye<br>
BhP_03.15.028/3 vaktraṃ bhruvā kuṭilayā sphuṭa-nirgamābhyāṃ<br>
BhP_03.15.028/4 raktekṣaṇena ca manāg rabhasaṃ dadhānau<br>
BhP_03.15.029/1 dvāry etayor niviviśur miṣator apṛṣṭvā<br>
BhP_03.15.029/2 pūrvā yathā puraṭa-vajra-kapāṭikā yāḥ<br>
BhP_03.15.029/3 sarvatra te 'viṣamayā munayaḥ sva-dṛṣṭyā<br>
BhP_03.15.029/4 ye sañcaranty avihatā vigatābhiśaṅkāḥ<br>
BhP_03.15.030/1 tān vīkṣya vāta-raśanāṃś caturaḥ kumārān<br>
BhP_03.15.030/2 vṛddhān daśārdha-vayaso viditātma-tattvān<br>
BhP_03.15.030/3 vetreṇa cāskhalayatām atad-arhaṇāṃs tau<br>
BhP_03.15.030/4 tejo vihasya bhagavat-pratikūla-śīlau<br>
BhP_03.15.031/1 tābhyāṃ miṣatsv animiṣeṣu niṣidhyamānāḥ<br>
BhP_03.15.031/2 svarhattamā hy api hareḥ pratihāra-pābhyām<br>
BhP_03.15.031/3 ūcuḥ suhṛttama-didṛkṣita-bhaṅga īṣat<br>
BhP_03.15.031/4 kāmānujena sahasā ta upaplutākṣāḥ<br>
BhP_03.15.032/0 munaya ūcuḥ<br>
BhP_03.15.032/1 ko vām ihaitya bhagavat-paricaryayoccais<br>
BhP_03.15.032/2 tad-dharmiṇāṃ nivasatāṃ viṣamaḥ svabhāvaḥ<br>
BhP_03.15.032/3 tasmin praśānta-puruṣe gata-vigrahe vāṃ<br>
BhP_03.15.032/4 ko vātmavat kuhakayoḥ pariśaṅkanīyaḥ<br>
BhP_03.15.033/1 na hy antaraṃ bhagavatīha samasta-kukṣāv<br>
BhP_03.15.033/2 ātmānam ātmani nabho nabhasīva dhīrāḥ<br>
BhP_03.15.033/3 paśyanti yatra yuvayoḥ sura-liṅginoḥ kiṃ<br>
BhP_03.15.033/4 vyutpāditaṃ hy udara-bhedi bhayaṃ yato 'sya<br>
BhP_03.15.034/1 tad vām amuṣya paramasya vikuṇṭha-bhartuḥ<br>
BhP_03.15.034/2 kartuṃ prakṛṣṭam iha dhīmahi manda-dhībhyām<br>
BhP_03.15.034/3 lokān ito vrajatam antara-bhāva-dṛṣṭyā<br>
BhP_03.15.034/4 pāpīyasas traya ime ripavo 'sya yatra<br>
BhP_03.15.035/1 teṣām itīritam ubhāv avadhārya ghoraṃ<br>
BhP_03.15.035/2 taṃ brahma-daṇḍam anivāraṇam astra-pūgaiḥ<br>
BhP_03.15.035/3 sadyo harer anucarāv uru bibhyatas tat-<br>
BhP_03.15.035/4 pāda-grahāv apatatām atikātareṇa<br>
BhP_03.15.036/1 bhūyād aghoni bhagavadbhir akāri daṇḍo<br>
BhP_03.15.036/2 yo nau hareta sura-helanam apy aśeṣam<br>
BhP_03.15.036/3 mā vo 'nutāpa-kalayā bhagavat-smṛti-ghno<br>
BhP_03.15.036/4 moho bhaved iha tu nau vrajator adho 'dhaḥ<br>
BhP_03.15.037/1 evaṃ tadaiva bhagavān aravinda-nābhaḥ<br>
BhP_03.15.037/2 svānāṃ vibudhya sad-atikramam ārya-hṛdyaḥ<br>
BhP_03.15.037/3 tasmin yayau paramahaṃsa-mahā-munīnām<br>
BhP_03.15.037/4 anveṣaṇīya-caraṇau calayan saha-śrīḥ<br>
BhP_03.15.038/1 taṃ tv āgataṃ pratihṛtaupayikaṃ sva-pumbhis<br>
BhP_03.15.038/2 te 'cakṣatākṣa-viṣayaṃ sva-samādhi-bhāgyam<br>
BhP_03.15.038/3 haṃsa-śriyor vyajanayoḥ śiva-vāyu-lolac-<br>
BhP_03.15.038/4 chubhrātapatra-śaśi-kesara-śīkarāmbum<br>
BhP_03.15.039/1 kṛtsna-prasāda-sumukhaṃ spṛhaṇīya-dhāma<br>
BhP_03.15.039/2 snehāvaloka-kalayā hṛdi saṃspṛśantam<br>
BhP_03.15.039/3 śyāme pṛthāv urasi śobhitayā śriyā svaś-<br>
BhP_03.15.039/4 cūḍāmaṇiṃ subhagayantam ivātma-dhiṣṇyam<br>
BhP_03.15.040/1 pītāṃśuke pṛthu-nitambini visphurantyā<br>
BhP_03.15.040/2 kāñcyālibhir virutayā vana-mālayā ca<br>
BhP_03.15.040/3 valgu-prakoṣṭha-valayaṃ vinatā-sutāṃse<br>
BhP_03.15.040/4 vinyasta-hastam itareṇa dhunānam abjam<br>
BhP_03.15.041/1 vidyut-kṣipan-makara-kuṇḍala-maṇḍanārha-<br>
BhP_03.15.041/2 gaṇḍa-sthalonnasa-mukhaṃ maṇimat-kirīṭam<br>
BhP_03.15.041/3 dor-daṇḍa-ṣaṇḍa-vivare haratā parārdhya-<br>
BhP_03.15.041/4 hāreṇa kandhara-gatena ca kaustubhena<br>
BhP_03.15.042/1 atropasṛṣṭam iti cotsmitam indirāyāḥ<br>
BhP_03.15.042/2 svānāṃ dhiyā viracitaṃ bahu-sauṣṭhavāḍhyam<br>
BhP_03.15.042/3 mahyaṃ bhavasya bhavatāṃ ca bhajantam aṅgaṃ<br>
BhP_03.15.042/4 nemur nirīkṣya na vitṛpta-dṛśo mudā kaiḥ<br>
BhP_03.15.043/1 tasyāravinda-nayanasya padāravinda-<br>
BhP_03.15.043/2 kiñjalka-miśra-tulasī-makaranda-vāyuḥ<br>
BhP_03.15.043/3 antar-gataḥ sva-vivareṇa cakāra teṣāṃ<br>
BhP_03.15.043/4 saṅkṣobham akṣara-juṣām api citta-tanvoḥ<br>
BhP_03.15.044/1 te vā amuṣya vadanāsita-padma-kośam<br>
BhP_03.15.044/2 udvīkṣya sundaratarādhara-kunda-hāsam<br>
BhP_03.15.044/3 labdhāśiṣaḥ punar avekṣya tadīyam aṅghri-<br>
BhP_03.15.044/4 dvandvaṃ nakhāruṇa-maṇi-śrayaṇaṃ nidadhyuḥ<br>
BhP_03.15.045/1 puṃsāṃ gatiṃ mṛgayatām iha yoga-mārgair<br>
BhP_03.15.045/2 dhyānāspadaṃ bahu-mataṃ nayanābhirāmam<br>
BhP_03.15.045/3 pauṃsnaṃ vapur darśayānam ananya-siddhair<br>
BhP_03.15.045/4 autpattikaiḥ samagṛṇan yutam aṣṭa-bhogaiḥ<br>
BhP_03.15.046/0 kumārā ūcuḥ<br>
BhP_03.15.046/1 yo 'ntarhito hṛdi gato 'pi durātmanāṃ tvaṃ<br>
BhP_03.15.046/2 so 'dyaiva no nayana-mūlam ananta rāddhaḥ<br>
BhP_03.15.046/3 yarhy eva karṇa-vivareṇa guhāṃ gato naḥ<br>
BhP_03.15.046/4 pitrānuvarṇita-rahā bhavad-udbhavena<br>
BhP_03.15.047/1 taṃ tvāṃ vidāma bhagavan param ātma-tattvaṃ<br>
BhP_03.15.047/2 sattvena samprati ratiṃ racayantam eṣām<br>
BhP_03.15.047/3 yat te 'nutāpa-viditair dṛḍha-bhakti-yogair<br>
BhP_03.15.047/4 udgranthayo hṛdi vidur munayo virāgāḥ<br>
BhP_03.15.048/1 nātyantikaṃ vigaṇayanty api te prasādaṃ<br>
BhP_03.15.048/2 kimv anyad arpita-bhayaṃ bhruva unnayais te<br>
BhP_03.15.048/3 ye 'ṅga tvad-aṅghri-śaraṇā bhavataḥ kathāyāḥ<br>
BhP_03.15.048/4 kīrtanya-tīrtha-yaśasaḥ kuśalā rasa-jñāḥ<br>
BhP_03.15.049/1 kāmaṃ bhavaḥ sva-vṛjinair nirayeṣu naḥ stāc<br>
BhP_03.15.049/2 ceto 'livad yadi nu te padayo rameta<br>
BhP_03.15.049/3 vācaś ca nas tulasivad yadi te 'ṅghri-śobhāḥ<br>
BhP_03.15.049/4 pūryeta te guṇa-gaṇair yadi karṇa-randhraḥ<br>
BhP_03.15.050/1 prāduścakartha yad idaṃ puruhūta rūpaṃ<br>
BhP_03.15.050/2 teneśa nirvṛtim avāpur alaṃ dṛśo naḥ<br>
BhP_03.15.050/3 tasmā idaṃ bhagavate nama id vidhema<br>
BhP_03.15.050/4 yo 'nātmanāṃ durudayo bhagavān pratītaḥ<br>
BhP_03.16.001/0 brahmovāca<br>
BhP_03.16.001/1 iti tad gṛṇatāṃ teṣāṃ munīnāṃ yoga-dharmiṇām<br>
BhP_03.16.001/2 pratinandya jagādedaṃ vikuṇṭha-nilayo vibhuḥ<br>
BhP_03.16.002/0 śrī-bhagavān uvāca<br>
BhP_03.16.002/1 etau tau pārṣadau mahyaṃ jayo vijaya eva ca<br>
BhP_03.16.002/2 kadarthī-kṛtya māṃ yad vo bahv akrātām atikramam<br>
BhP_03.16.003/1 yas tv etayor dhṛto daṇḍo bhavadbhir mām anuvrataiḥ<br>
BhP_03.16.003/2 sa evānumato 'smābhir munayo deva-helanāt<br>
BhP_03.16.004/1 tad vaḥ prasādayāmy adya brahma daivaṃ paraṃ hi me<br>
BhP_03.16.004/2 tad dhīty ātma-kṛtaṃ manye yat sva-pumbhir asat-kṛtāḥ<br>
BhP_03.16.005/1 yan-nāmāni ca gṛhṇāti loko bhṛtye kṛtāgasi<br>
BhP_03.16.005/2 so 'sādhu-vādas tat-kīrtiṃ hanti tvacam ivāmayaḥ<br>
BhP_03.16.006/1 yasyāmṛtāmala-yaśaḥ-śravaṇāvagāhaḥ<br>
BhP_03.16.006/2 sadyaḥ punāti jagad āśvapacād vikuṇṭhaḥ<br>
BhP_03.16.006/3 so 'haṃ bhavadbhya upalabdha-sutīrtha-kīrtiś<br>
BhP_03.16.006/4 chindyāṃ sva-bāhum api vaḥ pratikūla-vṛttim<br>
BhP_03.16.007/1 yat-sevayā caraṇa-padma-pavitra-reṇuṃ<br>
BhP_03.16.007/2 sadyaḥ kṣatākhila-malaṃ pratilabdha-śīlam<br>
BhP_03.16.007/3 na śrīr viraktam api māṃ vijahāti yasyāḥ<br>
BhP_03.16.007/4 prekṣā-lavārtha itare niyamān vahanti<br>
BhP_03.16.008/1 nāhaṃ tathādmi yajamāna-havir vitāne<br>
BhP_03.16.008/2 ścyotad-ghṛta-plutam adan huta-bhuṅ-mukhena<br>
BhP_03.16.008/3 yad brāhmaṇasya mukhataś carato 'nughāsaṃ<br>
BhP_03.16.008/4 tuṣṭasya mayy avahitair nija-karma-pākaiḥ<br>
BhP_03.16.009/1 yeṣāṃ bibharmy aham akhaṇḍa-vikuṇṭha-yoga-<br>
BhP_03.16.009/2 māyā-vibhūtir amalāṅghri-rajaḥ kirīṭaiḥ<br>
BhP_03.16.009/3 viprāṃs tu ko na viṣaheta yad-arhaṇāmbhaḥ<br>
BhP_03.16.009/4 sadyaḥ punāti saha-candra-lalāma-lokān<br>
BhP_03.16.010/1 ye me tanūr dvija-varān duhatīr madīyā<br>
BhP_03.16.010/2 bhūtāny alabdha-śaraṇāni ca bheda-buddhyā<br>
BhP_03.16.010/3 drakṣyanty agha-kṣata-dṛśo hy ahi-manyavas tān<br>
BhP_03.16.010/4 gṛdhrā ruṣā mama kuṣanty adhidaṇḍa-netuḥ<br>
BhP_03.16.011/1 ye brāhmaṇān mayi dhiyā kṣipato 'rcayantas<br>
BhP_03.16.011/2 tuṣyad-dhṛdaḥ smita-sudhokṣita-padma-vaktrāḥ<br>
BhP_03.16.011/3 vāṇyānurāga-kalayātmajavad gṛṇantaḥ<br>
BhP_03.16.011/4 sambodhayanty aham ivāham upāhṛtas taiḥ<br>
BhP_03.16.012/1 tan me sva-bhartur avasāyam alakṣamāṇau<br>
BhP_03.16.012/2 yuṣmad-vyatikrama-gatiṃ pratipadya sadyaḥ<br>
BhP_03.16.012/3 bhūyo mamāntikam itāṃ tad anugraho me<br>
BhP_03.16.012/4 yat kalpatām acirato bhṛtayor vivāsaḥ<br>
BhP_03.16.013/0 brahmovāca<br>
BhP_03.16.013/1 atha tasyośatīṃ devīm ṛṣi-kulyāṃ sarasvatīm<br>
BhP_03.16.013/2 nāsvādya manyu-daṣṭānāṃ teṣām ātmāpy atṛpyata<br>
BhP_03.16.014/1 satīṃ vyādāya śṛṇvanto laghvīṃ gurv-artha-gahvarām<br>
BhP_03.16.014/2 vigāhyāgādha-gambhīrāṃ na vidus tac-cikīrṣitam<br>
BhP_03.16.015/1 te yoga-māyayārabdha- pārameṣṭhya-mahodayam<br>
BhP_03.16.015/2 procuḥ prāñjalayo viprāḥ prahṛṣṭāḥ kṣubhita-tvacaḥ<br>
BhP_03.16.016/0 ṛṣaya ūcuḥ<br>
BhP_03.16.016/1 na vayaṃ bhagavan vidmas tava deva cikīrṣitam<br>
BhP_03.16.016/2 kṛto me 'nugrahaś ceti yad adhyakṣaḥ prabhāṣase<br>
BhP_03.16.017/1 brahmaṇyasya paraṃ daivaṃ brāhmaṇāḥ kila te prabho<br>
BhP_03.16.017/2 viprāṇāṃ deva-devānāṃ bhagavān ātma-daivatam<br>
BhP_03.16.018/1 tvattaḥ sanātano dharmo rakṣyate tanubhis tava<br>
BhP_03.16.018/2 dharmasya paramo guhyo nirvikāro bhavān mataḥ<br>
BhP_03.16.019/1 taranti hy añjasā mṛtyuṃ nivṛttā yad-anugrahāt<br>
BhP_03.16.019/2 yoginaḥ sa bhavān kiṃ svid anugṛhyeta yat paraiḥ<br>
BhP_03.16.020/1 yaṃ vai vibhūtir upayāty anuvelam anyair<br>
BhP_03.16.020/2 arthārthibhiḥ sva-śirasā dhṛta-pāda-reṇuḥ<br>
BhP_03.16.020/3 dhanyārpitāṅghri-tulasī-nava-dāma-dhāmno<br>
BhP_03.16.020/4 lokaṃ madhuvrata-pater iva kāma-yānā<br>
BhP_03.16.021/1 yas tāṃ vivikta-caritair anuvartamānāṃ<br>
BhP_03.16.021/2 nātyādriyat parama-bhāgavata-prasaṅgaḥ<br>
BhP_03.16.021/3 sa tvaṃ dvijānupatha-puṇya-rajaḥ-punītaḥ<br>
BhP_03.16.021/4 śrīvatsa-lakṣma kim agā bhaga-bhājanas tvam<br>
BhP_03.16.022/1 dharmasya te bhagavatas tri-yuga tribhiḥ svaiḥ<br>
BhP_03.16.022/2 padbhiś carācaram idaṃ dvija-devatārtham<br>
BhP_03.16.022/3 nūnaṃ bhṛtaṃ tad-abhighāti rajas tamaś ca<br>
BhP_03.16.022/4 sattvena no varadayā tanuvā nirasya<br>
BhP_03.16.023/1 na tvaṃ dvijottama-kulaṃ yadi hātma-gopaṃ<br>
BhP_03.16.023/2 goptā vṛṣaḥ svarhaṇena sa-sūnṛtena<br>
BhP_03.16.023/3 tarhy eva naṅkṣyati śivas tava deva panthā<br>
BhP_03.16.023/4 loko 'grahīṣyad ṛṣabhasya hi tat pramāṇam<br>
BhP_03.16.024/1 tat te 'nabhīṣṭam iva sattva-nidher vidhitsoḥ<br>
BhP_03.16.024/2 kṣemaṃ janāya nija-śaktibhir uddhṛtāreḥ<br>
BhP_03.16.024/3 naitāvatā try-adhipater bata viśva-bhartus<br>
BhP_03.16.024/4 tejaḥ kṣataṃ tv avanatasya sa te vinodaḥ<br>
BhP_03.16.025/1 yaṃ vānayor damam adhīśa bhavān vidhatte<br>
BhP_03.16.025/2 vṛttiṃ nu vā tad anumanmahi nirvyalīkam<br>
BhP_03.16.025/3 asmāsu vā ya ucito dhriyatāṃ sa daṇḍo<br>
BhP_03.16.025/4 ye 'nāgasau vayam ayuṅkṣmahi kilbiṣeṇa<br>
BhP_03.16.026/0 śrī-bhagavān uvāca<br>
BhP_03.16.026/1 etau suretara-gatiṃ pratipadya sadyaḥ<br>
BhP_03.16.026/2 saṃrambha-sambhṛta-samādhy-anubaddha-yogau<br>
BhP_03.16.026/3 bhūyaḥ sakāśam upayāsyata āśu yo vaḥ<br>
BhP_03.16.026/4 śāpo mayaiva nimitas tad aveta viprāḥ<br>
BhP_03.16.027/0 brahmovāca<br>
BhP_03.16.027/1 atha te munayo dṛṣṭvā nayanānanda-bhājanam<br>
BhP_03.16.027/2 vaikuṇṭhaṃ tad-adhiṣṭhānaṃ vikuṇṭhaṃ ca svayaṃ-prabham<br>
BhP_03.16.028/1 bhagavantaṃ parikramya praṇipatyānumānya ca<br>
BhP_03.16.028/2 pratijagmuḥ pramuditāḥ śaṃsanto vaiṣṇavīṃ śriyam<br>
BhP_03.16.029/1 bhagavān anugāv āha yātaṃ mā bhaiṣṭam astu śam<br>
BhP_03.16.029/2 brahma-tejaḥ samartho 'pi hantuṃ necche mataṃ tu me<br>
BhP_03.16.030/1 etat puraiva nirdiṣṭaṃ ramayā kruddhayā yadā<br>
BhP_03.16.030/2 purāpavāritā dvāri viśantī mayy upārate<br>
BhP_03.16.031/1 mayi saṃrambha-yogena nistīrya brahma-helanam<br>
BhP_03.16.031/2 pratyeṣyataṃ nikāśaṃ me kālenālpīyasā punaḥ<br>
BhP_03.16.032/1 dvāḥsthāv ādiśya bhagavān vimāna-śreṇi-bhūṣaṇam<br>
BhP_03.16.032/2 sarvātiśayayā lakṣmyā juṣṭaṃ svaṃ dhiṣṇyam āviśat<br>
BhP_03.16.033/1 tau tu gīrvāṇa-ṛṣabhau dustarād dhari-lokataḥ<br>
BhP_03.16.033/2 hata-śriyau brahma-śāpād abhūtāṃ vigata-smayau<br>
BhP_03.16.034/1 tadā vikuṇṭha-dhiṣaṇāt tayor nipatamānayoḥ<br>
BhP_03.16.034/2 hāhā-kāro mahān āsīd vimānāgryeṣu putrakāḥ<br>
BhP_03.16.035/1 tāv eva hy adhunā prāptau pārṣada-pravarau hareḥ<br>
BhP_03.16.035/2 diter jaṭhara-nirviṣṭaṃ kāśyapaṃ teja ulbaṇam<br>
BhP_03.16.036/1 tayor asurayor adya tejasā yamayor hi vaḥ<br>
BhP_03.16.036/2 ākṣiptaṃ teja etarhi bhagavāṃs tad vidhitsati<br>
BhP_03.16.037/1 viśvasya yaḥ sthiti-layodbhava-hetur ādyo<br>
BhP_03.16.037/2 yogeśvarair api duratyaya-yogamāyaḥ<br>
BhP_03.16.037/3 kṣemaṃ vidhāsyati sa no bhagavāṃs tryadhīśas<br>
BhP_03.16.037/4 tatrāsmadīya-vimṛśena kiyān ihārthaḥ<br>
BhP_03.17.002/0 maitreya uvāca<br>
BhP_03.17.001/1 niśamyātma-bhuvā gītaṃ kāraṇaṃ śaṅkayojjhitāḥ<br>
BhP_03.17.001/2 tataḥ sarve nyavartanta tridivāya divaukasaḥ<br>
BhP_03.17.002/1 ditis tu bhartur ādeśād apatya-pariśaṅkinī<br>
BhP_03.17.002/2 pūrṇe varṣa-śate sādhvī putrau prasuṣuve yamau<br>
BhP_03.17.003/1 utpātā bahavas tatra nipetur jāyamānayoḥ<br>
BhP_03.17.003/2 divi bhuvy antarikṣe ca lokasyoru-bhayāvahāḥ<br>
BhP_03.17.004/1 sahācalā bhuvaś celur diśaḥ sarvāḥ prajajvaluḥ<br>
BhP_03.17.004/2 solkāś cāśanayaḥ petuḥ ketavaś cārti-hetavaḥ<br>
BhP_03.17.005/1 vavau vāyuḥ suduḥsparśaḥ phūt-kārān īrayan muhuḥ<br>
BhP_03.17.005/2 unmūlayan naga-patīn vātyānīko rajo-dhvajaḥ<br>
BhP_03.17.006/1 uddhasat-taḍid-ambhoda- ghaṭayā naṣṭa-bhāgaṇe<br>
BhP_03.17.006/2 vyomni praviṣṭa-tamasā na sma vyādṛśyate padam<br>
BhP_03.17.007/1 cukrośa vimanā vārdhir udūrmiḥ kṣubhitodaraḥ<br>
BhP_03.17.007/2 sodapānāś ca saritaś cukṣubhuḥ śuṣka-paṅkajāḥ<br>
BhP_03.17.008/1 muhuḥ paridhayo 'bhūvan sarāhvoḥ śaśi-sūryayoḥ<br>
BhP_03.17.008/2 nirghātā ratha-nirhrādā vivarebhyaḥ prajajñire<br>
BhP_03.17.009/1 antar-grāmeṣu mukhato vamantyo vahnim ulbaṇam<br>
BhP_03.17.009/2 sṛgālolūka-ṭaṅkāraiḥ praṇedur aśivaṃ śivāḥ<br>
BhP_03.17.010/1 saṅgītavad rodanavad unnamayya śirodharām<br>
BhP_03.17.010/2 vyamuñcan vividhā vāco grāma-siṃhās tatas tataḥ<br>
BhP_03.17.011/1 kharāś ca karkaśaiḥ kṣattaḥ khurair ghnanto dharā-talam<br>
BhP_03.17.011/2 khārkāra-rabhasā mattāḥ paryadhāvan varūthaśaḥ<br>
BhP_03.17.012/1 rudanto rāsabha-trastā nīḍād udapatan khagāḥ<br>
BhP_03.17.012/2 ghoṣe 'raṇye ca paśavaḥ śakṛn-mūtram akurvata<br>
BhP_03.17.013/1 gāvo 'trasann asṛg-dohās toyadāḥ pūya-varṣiṇaḥ<br>
BhP_03.17.013/2 vyarudan deva-liṅgāni drumāḥ petur vinānilam<br>
BhP_03.17.014/1 grahān puṇyatamān anye bhagaṇāṃś cāpi dīpitāḥ<br>
BhP_03.17.014/2 aticerur vakra-gatyā yuyudhuś ca parasparam<br>
BhP_03.17.015/1 dṛṣṭvānyāṃś ca mahotpātān atat-tattva-vidaḥ prajāḥ<br>
BhP_03.17.015/2 brahma-putrān ṛte bhītā menire viśva-samplavam<br>
BhP_03.17.016/1 tāv ādi-daityau sahasā vyajyamānātma-pauruṣau<br>
BhP_03.17.016/2 vavṛdhāte 'śma-sāreṇa kāyenādri-patī iva<br>
BhP_03.17.017/1 divi-spṛśau hema-kirīṭa-koṭibhir niruddha-kāṣṭhau sphurad-aṅgadā-bhujau<br>
BhP_03.17.017/2 gāṃ kampayantau caraṇaiḥ pade pade kaṭyā sukāñcyārkam atītya tasthatuḥ<br>
BhP_03.17.018/1 prajāpatir nāma tayor akārṣīd yaḥ prāk sva-dehād yamayor ajāyata<br>
BhP_03.17.018/2 taṃ vai hiraṇyakaśipuṃ viduḥ prajā yaṃ taṃ hiraṇyākṣam asūta sāgrataḥ<br>
BhP_03.17.019/1 cakre hiraṇyakaśipur dorbhyāṃ brahma-vareṇa ca<br>
BhP_03.17.019/2 vaśe sa-pālān lokāṃs trīn akuto-mṛtyur uddhataḥ<br>
BhP_03.17.020/1 hiraṇyākṣo 'nujas tasya priyaḥ prīti-kṛd anvaham<br>
BhP_03.17.020/2 gadā-pāṇir divaṃ yāto yuyutsur mṛgayan raṇam<br>
BhP_03.17.021/1 taṃ vīkṣya duḥsaha-javaṃ raṇat-kāñcana-nūpuram<br>
BhP_03.17.021/2 vaijayantyā srajā juṣṭam aṃsa-nyasta-mahā-gadam<br>
BhP_03.17.022/1 mano-vīrya-varotsiktam asṛṇyam akuto-bhayam<br>
BhP_03.17.022/2 bhītā nililyire devās tārkṣya-trastā ivāhayaḥ<br>
BhP_03.17.023/1 sa vai tirohitān dṛṣṭvā mahasā svena daitya-rāṭ<br>
BhP_03.17.023/2 sendrān deva-gaṇān kṣībān apaśyan vyanadad bhṛśam<br>
BhP_03.17.024/1 tato nivṛttaḥ krīḍiṣyan gambhīraṃ bhīma-nisvanam<br>
BhP_03.17.024/2 vijagāhe mahā-sattvo vārdhiṃ matta iva dvipaḥ<br>
BhP_03.17.025/1 tasmin praviṣṭe varuṇasya sainikā yādo-gaṇāḥ sanna-dhiyaḥ sasādhvasāḥ<br>
BhP_03.17.025/2 ahanyamānā api tasya varcasā pradharṣitā dūrataraṃ pradudruvuḥ<br>
BhP_03.17.026/1 sa varṣa-pūgān udadhau mahā-balaś caran mahormīñ chvasaneritān muhuḥ<br>
BhP_03.17.026/2 maurvyābhijaghne gadayā vibhāvarīm āsedivāṃs tāta purīṃ pracetasaḥ<br>
BhP_03.17.027/1 tatropalabhyāsura-loka-pālakaṃ yādo-gaṇānām ṛṣabhaṃ pracetasam<br>
BhP_03.17.027/2 smayan pralabdhuṃ praṇipatya nīcavaj jagāda me dehy adhirāja saṃyugam<br>
BhP_03.17.028/1 tvaṃ loka-pālo 'dhipatir bṛhac-chravā vīryāpaho durmada-vīra-māninām<br>
BhP_03.17.028/2 vijitya loke 'khila-daitya-dānavān yad rājasūyena purāyajat prabho<br>
BhP_03.17.029/1 sa evam utsikta-madena vidviṣā dṛḍhaṃ pralabdho bhagavān apāṃ patiḥ<br>
BhP_03.17.029/2 roṣaṃ samutthaṃ śamayan svayā dhiyā vyavocad aṅgopaśamaṃ gatā vayam<br>
BhP_03.17.030/1 paśyāmi nānyaṃ puruṣāt purātanād yaḥ saṃyuge tvāṃ raṇa-mārga-kovidam<br>
BhP_03.17.030/2 ārādhayiṣyaty asurarṣabhehi taṃ manasvino yaṃ gṛṇate bhavādṛśāḥ<br>
BhP_03.17.031/1 taṃ vīram ārād abhipadya vismayaḥ śayiṣyase vīra-śaye śvabhir vṛtaḥ<br>
BhP_03.17.031/2 yas tvad-vidhānām asatāṃ praśāntaye rūpāṇi dhatte sad-anugrahecchayā<br>
BhP_03.18.001/0 maitreya uvāca<br>
BhP_03.18.001/1 tad evam ākarṇya jaleśa-bhāṣitaṃ mahā-manās tad vigaṇayya durmadaḥ<br>
BhP_03.18.001/2 harer viditvā gatim aṅga nāradād rasātalaṃ nirviviśe tvarānvitaḥ<br>
BhP_03.18.002/1 dadarśa tatrābhijitaṃ dharā-dharaṃ pronnīyamānāvanim agra-daṃṣṭrayā<br>
BhP_03.18.002/2 muṣṇantam akṣṇā sva-ruco 'ruṇa-śriyā jahāsa cāho vana-gocaro mṛgaḥ<br>
BhP_03.18.003/1 āhainam ehy ajña mahīṃ vimuñca no rasaukasāṃ viśva-sṛjeyam arpitā<br>
BhP_03.18.003/2 na svasti yāsyasy anayā mamekṣataḥ surādhamāsādita-sūkarākṛte<br>
BhP_03.18.004/1 tvaṃ naḥ sapatnair abhavāya kiṃ bhṛto yo māyayā hanty asurān parokṣa-jit<br>
BhP_03.18.004/2 tvāṃ yogamāyā-balam alpa-pauruṣaṃ saṃsthāpya mūḍha pramṛje suhṛc-chucaḥ<br>
BhP_03.18.005/1 tvayi saṃsthite gadayā śīrṇa-śīrṣaṇy asmad-bhuja-cyutayā ye ca tubhyam<br>
BhP_03.18.005/2 baliṃ haranty ṛṣayo ye ca devāḥ svayaṃ sarve na bhaviṣyanty amūlāḥ<br>
BhP_03.18.006/1 sa tudyamāno 'ri-durukta-tomarair daṃṣṭrāgra-gāṃ gām upalakṣya bhītām<br>
BhP_03.18.006/2 todaṃ mṛṣan niragād ambu-madhyād grāhāhataḥ sa-kareṇur yathebhaḥ<br>
BhP_03.18.007/1 taṃ niḥsarantaṃ salilād anudruto hiraṇya-keśo dviradaṃ yathā jhaṣaḥ<br>
BhP_03.18.007/2 karāla-daṃṣṭro 'śani-nisvano 'bravīd gata-hriyāṃ kiṃ tv asatāṃ vigarhitam<br>
BhP_03.18.008/1 sa gām udastāt salilasya gocare vinyasya tasyām adadhāt sva-sattvam<br>
BhP_03.18.008/2 abhiṣṭuto viśva-sṛjā prasūnair āpūryamāṇo vibudhaiḥ paśyato 'reḥ<br>
BhP_03.18.009/1 parānuṣaktaṃ tapanīyopakalpaṃ mahā-gadaṃ kāñcana-citra-daṃśam<br>
BhP_03.18.009/2 marmāṇy abhīkṣṇaṃ pratudantaṃ duruktaiḥ pracaṇḍa-manyuḥ prahasaṃs taṃ babhāṣe<br>
BhP_03.18.010/0 śrī-bhagavān uvāca<br>
BhP_03.18.010/1 satyaṃ vayaṃ bho vana-gocarā mṛgā yuṣmad-vidhān mṛgaye grāma-siṃhān<br>
BhP_03.18.010/2 na mṛtyu-pāśaiḥ pratimuktasya vīrā vikatthanaṃ tava gṛhṇanty abhadra<br>
BhP_03.18.011/1 ete vayaṃ nyāsa-harā rasaukasāṃ gata-hriyo gadayā drāvitās te<br>
BhP_03.18.011/2 tiṣṭhāmahe 'thāpi kathañcid ājau stheyaṃ kva yāmo balinotpādya vairam<br>
BhP_03.18.012/1 tvaṃ pad-rathānāṃ kila yūthapādhipo ghaṭasva no 'svastaya āśv anūhaḥ<br>
BhP_03.18.012/2 saṃsthāpya cāsmān pramṛjāśru svakānāṃ yaḥ svāṃ pratijñāṃ nātipiparty asabhyaḥ<br>
BhP_03.18.013/0 maitreya uvāca<br>
BhP_03.18.013/1 so 'dhikṣipto bhagavatā pralabdhaś ca ruṣā bhṛśam<br>
BhP_03.18.013/2 ājahārolbaṇaṃ krodhaṃ krīḍyamāno 'hi-rāḍ iva<br>
BhP_03.18.014/1 sṛjann amarṣitaḥ śvāsān manyu-pracalitendriyaḥ<br>
BhP_03.18.014/2 āsādya tarasā daityo gadayā nyahanad dharim<br>
BhP_03.18.015/1 bhagavāṃs tu gadā-vegaṃ visṛṣṭaṃ ripuṇorasi<br>
BhP_03.18.015/2 avañcayat tiraścīno yogārūḍha ivāntakam<br>
BhP_03.18.016/1 punar gadāṃ svām ādāya bhrāmayantam abhīkṣṇaśaḥ<br>
BhP_03.18.016/2 abhyadhāvad dhariḥ kruddhaḥ saṃrambhād daṣṭa-dacchadam<br>
BhP_03.18.017/1 tataś ca gadayārātiṃ dakṣiṇasyāṃ bhruvi prabhuḥ<br>
BhP_03.18.017/2 ājaghne sa tu tāṃ saumya gadayā kovido 'hanat<br>
BhP_03.18.018/1 evaṃ gadābhyāṃ gurvībhyāṃ haryakṣo harir eva ca<br>
BhP_03.18.018/2 jigīṣayā susaṃrabdhāv anyonyam abhijaghnatuḥ<br>
BhP_03.18.019/1 tayoḥ spṛdhos tigma-gadāhatāṅgayoḥ kṣatāsrava-ghrāṇa-vivṛddha-manyvoḥ<br>
BhP_03.18.019/2 vicitra-mārgāṃś carator jigīṣayā vyabhād ilāyām iva śuṣmiṇor mṛdhaḥ<br>
BhP_03.18.020/1 daityasya yajñāvayavasya māyā- gṛhīta-vārāha-tanor mahātmanaḥ<br>
BhP_03.18.020/2 kauravya mahyāṃ dviṣator vimardanaṃ didṛkṣur āgād ṛṣibhir vṛtaḥ svarāṭ<br>
BhP_03.18.021/1 āsanna-śauṇḍīram apeta-sādhvasaṃ kṛta-pratīkāram ahārya-vikramam<br>
BhP_03.18.021/2 vilakṣya daityaṃ bhagavān sahasra-ṇīr jagāda nārāyaṇam ādi-sūkaram<br>
BhP_03.18.022/0 brahmovāca<br>
BhP_03.18.022/1 eṣa te deva devānām aṅghri-mūlam upeyuṣām<br>
BhP_03.18.022/2 viprāṇāṃ saurabheyīṇāṃ bhūtānām apy anāgasām<br>
BhP_03.18.023/1 āgas-kṛd bhaya-kṛd duṣkṛd asmad-rāddha-varo 'suraḥ<br>
BhP_03.18.023/2 anveṣann apratiratho lokān aṭati kaṇṭakaḥ<br>
BhP_03.18.024/1 mainaṃ māyāvinaṃ dṛptaṃ niraṅkuśam asattamam<br>
BhP_03.18.024/2 ākrīḍa bālavad deva yathāśīviṣam utthitam<br>
BhP_03.18.025/1 na yāvad eṣa vardheta svāṃ velāṃ prāpya dāruṇaḥ<br>
BhP_03.18.025/2 svāṃ deva māyām āsthāya tāvaj jahy agham acyuta<br>
BhP_03.18.026/1 eṣā ghoratamā sandhyā loka-cchambaṭ-karī prabho<br>
BhP_03.18.026/2 upasarpati sarvātman surāṇāṃ jayam āvaha<br>
BhP_03.18.027/1 adhunaiṣo 'bhijin nāma yogo mauhūrtiko hy agāt<br>
BhP_03.18.027/2 śivāya nas tvaṃ suhṛdām āśu nistara dustaram<br>
BhP_03.18.028/1 diṣṭyā tvāṃ vihitaṃ mṛtyum ayam āsāditaḥ svayam<br>
BhP_03.18.028/2 vikramyainaṃ mṛdhe hatvā lokān ādhehi śarmaṇi<br>
BhP_03.19.001/0 maitreya uvāca<br>
BhP_03.19.001/1 avadhārya viriñcasya nirvyalīkāmṛtaṃ vacaḥ<br>
BhP_03.19.001/2 prahasya prema-garbheṇa tad apāṅgena so 'grahīt<br>
BhP_03.19.002/1 tataḥ sapatnaṃ mukhataś carantam akuto-bhayam<br>
BhP_03.19.002/2 jaghānotpatya gadayā hanāv asuram akṣajaḥ<br>
BhP_03.19.003/1 sā hatā tena gadayā vihatā bhagavat-karāt<br>
BhP_03.19.003/2 vighūrṇitāpatad reje tad adbhutam ivābhavat<br>
BhP_03.19.004/1 sa tadā labdha-tīrtho 'pi na babādhe nirāyudham<br>
BhP_03.19.004/2 mānayan sa mṛdhe dharmaṃ viṣvaksenaṃ prakopayan<br>
BhP_03.19.005/1 gadāyām apaviddhāyāṃ hāhā-kāre vinirgate<br>
BhP_03.19.005/2 mānayām āsa tad-dharmaṃ sunābhaṃ cāsmarad vibhuḥ<br>
BhP_03.19.006/1 taṃ vyagra-cakraṃ diti-putrādhamena sva-pārṣada-mukhyena viṣajjamānam<br>
BhP_03.19.006/2 citrā vāco 'tad-vidāṃ khe-carāṇāṃ tatra smāsan svasti te 'muṃ jahīti<br>
BhP_03.19.007/1 sa taṃ niśāmyātta-rathāṅgam agrato vyavasthitaṃ padma-palāśa-locanam<br>
BhP_03.19.007/2 vilokya cāmarṣa-pariplutendriyo ruṣā sva-danta-cchadam ādaśac chvasan<br>
BhP_03.19.008/1 karāla-daṃṣṭraś cakṣurbhyāṃ sañcakṣāṇo dahann iva<br>
BhP_03.19.008/2 abhiplutya sva-gadayā hato 'sīty āhanad dharim<br>
BhP_03.19.009/1 padā savyena tāṃ sādho bhagavān yajña-sūkaraḥ<br>
BhP_03.19.009/2 līlayā miṣataḥ śatroḥ prāharad vāta-raṃhasam<br>
BhP_03.19.010/1 āha cāyudham ādhatsva ghaṭasva tvaṃ jigīṣasi<br>
BhP_03.19.010/2 ity uktaḥ sa tadā bhūyas tāḍayan vyanadad bhṛśam<br>
BhP_03.19.011/1 tāṃ sa āpatatīṃ vīkṣya bhagavān samavasthitaḥ<br>
BhP_03.19.011/2 jagrāha līlayā prāptāṃ garutmān iva pannagīm<br>
BhP_03.19.012/1 sva-pauruṣe pratihate hata-māno mahāsuraḥ<br>
BhP_03.19.012/2 naicchad gadāṃ dīyamānāṃ hariṇā vigata-prabhaḥ<br>
BhP_03.19.013/1 jagrāha tri-śikhaṃ śūlaṃ jvalaj-jvalana-lolupam<br>
BhP_03.19.013/2 yajñāya dhṛta-rūpāya viprāyābhicaran yathā<br>
BhP_03.19.014/1 tad ojasā daitya-mahā-bhaṭārpitaṃ cakāsad antaḥ-kha udīrṇa-dīdhiti<br>
BhP_03.19.014/2 cakreṇa ciccheda niśāta-neminā harir yathā tārkṣya-patatram ujjhitam<br>
BhP_03.19.015/1 vṛkṇe sva-śūle bahudhāriṇā hareḥ pratyetya vistīrṇam uro vibhūtimat<br>
BhP_03.19.015/2 pravṛddha-roṣaḥ sa kaṭhora-muṣṭinā nadan prahṛtyāntaradhīyatāsuraḥ<br>
BhP_03.19.016/1 tenettham āhataḥ kṣattar bhagavān ādi-sūkaraḥ<br>
BhP_03.19.016/2 nākampata manāk kvāpi srajā hata iva dvipaḥ<br>
BhP_03.19.017/1 athorudhāsṛjan māyāṃ yoga-māyeśvare harau<br>
BhP_03.19.017/2 yāṃ vilokya prajās trastā menire 'syopasaṃyamam<br>
BhP_03.19.018/1 pravavur vāyavaś caṇḍās tamaḥ pāṃsavam airayan<br>
BhP_03.19.018/2 digbhyo nipetur grāvāṇaḥ kṣepaṇaiḥ prahitā iva<br>
BhP_03.19.019/1 dyaur naṣṭa-bhagaṇābhraughaiḥ sa-vidyut-stanayitnubhiḥ<br>
BhP_03.19.019/2 varṣadbhiḥ pūya-keśāsṛg- viṇ-mūtrāsthīni cāsakṛt<br>
BhP_03.19.020/1 girayaḥ pratyadṛśyanta nānāyudha-muco 'nagha<br>
BhP_03.19.020/2 dig-vāsaso yātudhānyaḥ śūlinyo mukta-mūrdhajāḥ<br>
BhP_03.19.021/1 bahubhir yakṣa-rakṣobhiḥ patty-aśva-ratha-kuñjaraiḥ<br>
BhP_03.19.021/2 ātatāyibhir utsṛṣṭā hiṃsrā vāco 'tivaiśasāḥ<br>
BhP_03.19.022/1 prāduṣkṛtānāṃ māyānām āsurīṇāṃ vināśayat<br>
BhP_03.19.022/2 sudarśanāstraṃ bhagavān prāyuṅkta dayitaṃ tri-pāt<br>
BhP_03.19.023/1 tadā diteḥ samabhavat sahasā hṛdi vepathuḥ<br>
BhP_03.19.023/2 smarantyā bhartur ādeśaṃ stanāc cāsṛk prasusruve<br>
BhP_03.19.024/1 vinaṣṭāsu sva-māyāsu bhūyaś cāvrajya keśavam<br>
BhP_03.19.024/2 ruṣopagūhamāno 'muṃ dadṛśe 'vasthitaṃ bahiḥ<br>
BhP_03.19.025/1 taṃ muṣṭibhir vinighnantaṃ vajra-sārair adhokṣajaḥ<br>
BhP_03.19.025/2 kareṇa karṇa-mūle 'han yathā tvāṣṭraṃ marut-patiḥ<br>
BhP_03.19.026/1 sa āhato viśva-jitā hy avajñayā paribhramad-gātra udasta-locanaḥ<br>
BhP_03.19.026/2 viśīrṇa-bāhv-aṅghri-śiroruho 'patad yathā nagendro lulito nabhasvatā<br>
BhP_03.19.027/1 kṣitau śayānaṃ tam akuṇṭha-varcasaṃ karāla-daṃṣṭraṃ paridaṣṭa-dacchadam<br>
BhP_03.19.027/2 ajādayo vīkṣya śaśaṃsur āgatā aho imaṃ ko nu labheta saṃsthitim<br>
BhP_03.19.028/1 yaṃ yogino yoga-samādhinā raho dhyāyanti liṅgād asato mumukṣayā<br>
BhP_03.19.028/2 tasyaiṣa daitya-ṛṣabhaḥ padāhato mukhaṃ prapaśyaṃs tanum utsasarja ha<br>
BhP_03.19.029/1 etau tau pārṣadāv asya śāpād yātāv asad-gatim<br>
BhP_03.19.029/2 punaḥ katipayaiḥ sthānaṃ prapatsyete ha janmabhiḥ<br>
BhP_03.19.030/0 devā ūcuḥ<br>
BhP_03.19.030/1 namo namas te 'khila-yajña-tantave sthitau gṛhītāmala-sattva-mūrtaye<br>
BhP_03.19.030/2 diṣṭyā hato 'yaṃ jagatām aruntudas tvat-pāda-bhaktyā vayam īśa nirvṛtāḥ<br>
BhP_03.19.031/0 maitreya uvāca<br>
BhP_03.19.031/1 evaṃ hiraṇyākṣam asahya-vikramaṃ sa sādayitvā harir ādi-sūkaraḥ<br>
BhP_03.19.031/2 jagāma lokaṃ svam akhaṇḍitotsavaṃ samīḍitaḥ puṣkara-viṣṭarādibhiḥ<br>
BhP_03.19.032/1 mayā yathānūktam avādi te hareḥ kṛtāvatārasya sumitra ceṣṭitam<br>
BhP_03.19.032/2 yathā hiraṇyākṣa udāra-vikramo mahā-mṛdhe krīḍanavan nirākṛtaḥ<br>
BhP_03.19.033/0 sūta uvāca<br>
BhP_03.19.033/1 iti kauṣāravākhyātām āśrutya bhagavat-kathām<br>
BhP_03.19.033/2 kṣattānandaṃ paraṃ lebhe mahā-bhāgavato dvija<br>
BhP_03.19.034/1 anyeṣāṃ puṇya-ślokānām uddāma-yaśasāṃ satām<br>
BhP_03.19.034/2 upaśrutya bhaven modaḥ śrīvatsāṅkasya kiṃ punaḥ<br>
BhP_03.19.035/1 yo gajendraṃ jhaṣa-grastaṃ dhyāyantaṃ caraṇāmbujam<br>
BhP_03.19.035/2 krośantīnāṃ kareṇūnāṃ kṛcchrato 'mocayad drutam<br>
BhP_03.19.036/1 taṃ sukhārādhyam ṛjubhir ananya-śaraṇair nṛbhiḥ<br>
BhP_03.19.036/2 kṛtajñaḥ ko na seveta durārādhyam asādhubhiḥ<br>
BhP_03.19.037/1 yo vai hiraṇyākṣa-vadhaṃ mahādbhutaṃ vikrīḍitaṃ kāraṇa-sūkarātmanaḥ<br>
BhP_03.19.037/2 śṛṇoti gāyaty anumodate 'ñjasā vimucyate brahma-vadhād api dvijāḥ<br>
BhP_03.19.038/1 etan mahā-puṇyam alaṃ pavitraṃ dhanyaṃ yaśasyaṃ padam āyur-āśiṣām<br>
BhP_03.19.038/2 prāṇendriyāṇāṃ yudhi śaurya-vardhanaṃ nārāyaṇo 'nte gatir aṅga śṛṇvatām<br>
BhP_03.20.001/0 śaunaka uvāca<br>
BhP_03.20.001/1 mahīṃ pratiṣṭhām adhyasya saute svāyambhuvo manuḥ<br>
BhP_03.20.001/2 kāny anvatiṣṭhad dvārāṇi mārgāyāvara-janmanām<br>
BhP_03.20.002/1 kṣattā mahā-bhāgavataḥ kṛṣṇasyaikāntikaḥ suhṛt<br>
BhP_03.20.002/2 yas tatyājāgrajaṃ kṛṣṇe sāpatyam aghavān iti<br>
BhP_03.20.003/1 dvaipāyanād anavaro mahitve tasya dehajaḥ<br>
BhP_03.20.003/2 sarvātmanā śritaḥ kṛṣṇaṃ tat-parāṃś cāpy anuvrataḥ<br>
BhP_03.20.004/1 kim anvapṛcchan maitreyaṃ virajās tīrtha-sevayā<br>
BhP_03.20.004/2 upagamya kuśāvarta āsīnaṃ tattva-vittamam<br>
BhP_03.20.005/1 tayoḥ saṃvadatoḥ sūta pravṛttā hy amalāḥ kathāḥ<br>
BhP_03.20.005/2 āpo gāṅgā ivāgha-ghnīr hareḥ pādāmbujāśrayāḥ<br>
BhP_03.20.006/1 tā naḥ kīrtaya bhadraṃ te kīrtanyodāra-karmaṇaḥ<br>
BhP_03.20.006/2 rasajñaḥ ko nu tṛpyeta hari-līlāmṛtaṃ piban<br>
BhP_03.20.007/1 evam ugraśravāḥ pṛṣṭa ṛṣibhir naimiṣāyanaiḥ<br>
BhP_03.20.007/2 bhagavaty arpitādhyātmas tān āha śrūyatām iti<br>
BhP_03.20.008/0 sūta uvāca<br>
BhP_03.20.008/1 harer dhṛta-kroḍa-tanoḥ sva-māyayā niśamya gor uddharaṇaṃ rasātalāt<br>
BhP_03.20.008/2 līlāṃ hiraṇyākṣam avajñayā hataṃ sañjāta-harṣo munim āha bhārataḥ<br>
BhP_03.20.009/0 vidura uvāca<br>
BhP_03.20.009/1 prajāpati-patiḥ sṛṣṭvā prajā-sarge prajāpatīn<br>
BhP_03.20.009/2 kim ārabhata me brahman prabrūhy avyakta-mārga-vit<br>
BhP_03.20.010/1 ye marīcy-ādayo viprā yas tu svāyambhuvo manuḥ<br>
BhP_03.20.010/2 te vai brahmaṇa ādeśāt katham etad abhāvayan<br>
BhP_03.20.011/1 sa-dvitīyāḥ kim asṛjan svatantrā uta karmasu<br>
BhP_03.20.011/2 āho svit saṃhatāḥ sarva idaṃ sma samakalpayan<br>
BhP_03.20.012/0 maitreya uvāca<br>
BhP_03.20.012/1 daivena durvitarkyeṇa pareṇānimiṣeṇa ca<br>
BhP_03.20.012/2 jāta-kṣobhād bhagavato mahān āsīd guṇa-trayāt<br>
BhP_03.20.013/1 rajaḥ-pradhānān mahatas tri-liṅgo daiva-coditāt<br>
BhP_03.20.013/2 jātaḥ sasarja bhūtādir viyad-ādīni pañcaśaḥ<br>
BhP_03.20.014/1 tāni caikaikaśaḥ sraṣṭum asamarthāni bhautikam<br>
BhP_03.20.014/2 saṃhatya daiva-yogena haimam aṇḍam avāsṛjan<br>
BhP_03.20.015/1 so 'śayiṣṭābdhi-salile āṇḍakośo nirātmakaḥ<br>
BhP_03.20.015/2 sāgraṃ vai varṣa-sāhasram anvavātsīt tam īśvaraḥ<br>
BhP_03.20.016/1 tasya nābher abhūt padmaṃ sahasrārkoru-dīdhiti<br>
BhP_03.20.016/2 sarva-jīvanikāyauko yatra svayam abhūt svarāṭ<br>
BhP_03.20.017/1 so 'nuviṣṭo bhagavatā yaḥ śete salilāśaye<br>
BhP_03.20.017/2 loka-saṃsthāṃ yathā pūrvaṃ nirmame saṃsthayā svayā<br>
BhP_03.20.018/1 sasarja cchāyayāvidyāṃ pañca-parvāṇam agrataḥ<br>
BhP_03.20.018/2 tāmisram andha-tāmisraṃ tamo moho mahā-tamaḥ<br>
BhP_03.20.019/1 visasarjātmanaḥ kāyaṃ nābhinandaṃs tamomayam<br>
BhP_03.20.019/2 jagṛhur yakṣa-rakṣāṃsi rātriṃ kṣut-tṛṭ-samudbhavām<br>
BhP_03.20.020/1 kṣut-tṛḍbhyām upasṛṣṭās te taṃ jagdhum abhidudruvuḥ<br>
BhP_03.20.020/2 mā rakṣatainaṃ jakṣadhvam ity ūcuḥ kṣut-tṛḍ-arditāḥ<br>
BhP_03.20.021/1 devas tān āha saṃvigno mā māṃ jakṣata rakṣata<br>
BhP_03.20.021/2 aho me yakṣa-rakṣāṃsi prajā yūyaṃ babhūvitha<br>
BhP_03.20.022/1 devatāḥ prabhayā yā yā dīvyan pramukhato 'sṛjat<br>
BhP_03.20.022/2 te ahārṣur devayanto visṛṣṭāṃ tāṃ prabhām ahaḥ<br>
BhP_03.20.023/1 devo 'devāñ jaghanataḥ sṛjati smātilolupān<br>
BhP_03.20.023/2 ta enaṃ lolupatayā maithunāyābhipedire<br>
BhP_03.20.024/1 tato hasan sa bhagavān asurair nirapatrapaiḥ<br>
BhP_03.20.024/2 anvīyamānas tarasā kruddho bhītaḥ parāpatat<br>
BhP_03.20.025/1 sa upavrajya varadaṃ prapannārti-haraṃ harim<br>
BhP_03.20.025/2 anugrahāya bhaktānām anurūpātma-darśanam<br>
BhP_03.20.026/1 pāhi māṃ paramātmaṃs te preṣaṇenāsṛjaṃ prajāḥ<br>
BhP_03.20.026/2 tā imā yabhituṃ pāpā upākrāmanti māṃ prabho<br>
BhP_03.20.027/1 tvam ekaḥ kila lokānāṃ kliṣṭānāṃ kleśa-nāśanaḥ<br>
BhP_03.20.027/2 tvam ekaḥ kleśadas teṣām anāsanna-padāṃ tava<br>
BhP_03.20.028/1 so 'vadhāryāsya kārpaṇyaṃ viviktādhyātma-darśanaḥ<br>
BhP_03.20.028/2 vimuñcātma-tanuṃ ghorām ity ukto vimumoca ha<br>
BhP_03.20.029/1 tāṃ kvaṇac-caraṇāmbhojāṃ mada-vihvala-locanām<br>
BhP_03.20.029/2 kāñcī-kalāpa-vilasad- dukūla-cchanna-rodhasam<br>
BhP_03.20.030/1 anyonya-śleṣayottuṅga- nirantara-payodharām<br>
BhP_03.20.030/2 sunāsāṃ sudvijāṃ snigdha- hāsa-līlāvalokanām<br>
BhP_03.20.031/1 gūhantīṃ vrīḍayātmānaṃ nīlālaka-varūthinīm<br>
BhP_03.20.031/2 upalabhyāsurā dharma sarve sammumuhuḥ striyam<br>
BhP_03.20.032/1 aho rūpam aho dhairyam aho asyā navaṃ vayaḥ<br>
BhP_03.20.032/2 madhye kāmayamānānām akāmeva visarpati<br>
BhP_03.20.033/1 vitarkayanto bahudhā tāṃ sandhyāṃ pramadākṛtim<br>
BhP_03.20.033/2 abhisambhāvya viśrambhāt paryapṛcchan kumedhasaḥ<br>
BhP_03.20.034/1 kāsi kasyāsi rambhoru ko vārthas te 'tra bhāmini<br>
BhP_03.20.034/2 rūpa-draviṇa-paṇyena durbhagān no vibādhase<br>
BhP_03.20.035/1 yā vā kācit tvam abale diṣṭyā sandarśanaṃ tava<br>
BhP_03.20.035/2 utsunoṣīkṣamāṇānāṃ kanduka-krīḍayā manaḥ<br>
BhP_03.20.036/1 naikatra te jayati śālini pāda-padmaṃ<br>
BhP_03.20.036/2 ghnantyā muhuḥ kara-talena patat-pataṅgam<br>
BhP_03.20.036/3 madhyaṃ viṣīdati bṛhat-stana-bhāra-bhītaṃ<br>
BhP_03.20.036/4 śānteva dṛṣṭir amalā suśikhā-samūhaḥ<br>
BhP_03.20.037/1 iti sāyantanīṃ sandhyām asurāḥ pramadāyatīm<br>
BhP_03.20.037/2 pralobhayantīṃ jagṛhur matvā mūḍha-dhiyaḥ striyam<br>
BhP_03.20.038/1 prahasya bhāva-gambhīraṃ jighrantyātmānam ātmanā<br>
BhP_03.20.038/2 kāntyā sasarja bhagavān gandharvāpsarasāṃ gaṇān<br>
BhP_03.20.039/1 visasarja tanuṃ tāṃ vai jyotsnāṃ kāntimatīṃ priyām<br>
BhP_03.20.039/2 ta eva cādaduḥ prītyā viśvāvasu-purogamāḥ<br>
BhP_03.20.040/1 sṛṣṭvā bhūta-piśācāṃś ca bhagavān ātma-tandriṇā<br>
BhP_03.20.040/2 dig-vāsaso mukta-keśān vīkṣya cāmīlayad dṛśau<br>
BhP_03.20.041/1 jagṛhus tad-visṛṣṭāṃ tāṃ jṛmbhaṇākhyāṃ tanuṃ prabhoḥ<br>
BhP_03.20.041/2 nidrām indriya-vikledo yayā bhūteṣu dṛśyate<br>
BhP_03.20.041/3 yenocchiṣṭān dharṣayanti tam unmādaṃ pracakṣate<br>
BhP_03.20.042/1 ūrjasvantaṃ manyamāna ātmānaṃ bhagavān ajaḥ<br>
BhP_03.20.042/2 sādhyān gaṇān pitṛ-gaṇān parokṣeṇāsṛjat prabhuḥ<br>
BhP_03.20.043/1 ta ātma-sargaṃ taṃ kāyaṃ pitaraḥ pratipedire<br>
BhP_03.20.043/2 sādhyebhyaś ca pitṛbhyaś ca kavayo yad vitanvate<br>
BhP_03.20.044/1 siddhān vidyādharāṃś caiva tirodhānena so 'sṛjat<br>
BhP_03.20.044/2 tebhyo 'dadāt tam ātmānam antardhānākhyam adbhutam<br>
BhP_03.20.045/1 sa kinnarān kimpuruṣān pratyātmyenāsṛjat prabhuḥ<br>
BhP_03.20.045/2 mānayann ātmanātmānam ātmābhāsaṃ vilokayan<br>
BhP_03.20.046/1 te tu taj jagṛhū rūpaṃ tyaktaṃ yat parameṣṭhinā<br>
BhP_03.20.046/2 mithunī-bhūya gāyantas tam evoṣasi karmabhiḥ<br>
BhP_03.20.047/1 dehena vai bhogavatā śayāno bahu-cintayā<br>
BhP_03.20.047/2 sarge 'nupacite krodhād utsasarja ha tad vapuḥ<br>
BhP_03.20.048/1 ye 'hīyantāmutaḥ keśā ahayas te 'ṅga jajñire<br>
BhP_03.20.048/2 sarpāḥ prasarpataḥ krūrā nāgā bhogoru-kandharāḥ<br>
BhP_03.20.049/1 sa ātmānaṃ manyamānaḥ kṛta-kṛtyam ivātmabhūḥ<br>
BhP_03.20.049/2 tadā manūn sasarjānte manasā loka-bhāvanān<br>
BhP_03.20.050/1 tebhyaḥ so 'sṛjat svīyaṃ puraṃ puruṣam ātmavān<br>
BhP_03.20.050/2 tān dṛṣṭvā ye purā sṛṣṭāḥ praśaśaṃsuḥ prajāpatim<br>
BhP_03.20.051/1 aho etaj jagat-sraṣṭaḥ sukṛtaṃ bata te kṛtam<br>
BhP_03.20.051/2 pratiṣṭhitāḥ kriyā yasmin sākam annam adāma he<br>
BhP_03.20.052/1 tapasā vidyayā yukto yogena susamādhinā<br>
BhP_03.20.052/2 ṛṣīn ṛṣir hṛṣīkeśaḥ sasarjābhimatāḥ prajāḥ<br>
BhP_03.20.053/1 tebhyaś caikaikaśaḥ svasya dehasyāṃśam adād ajaḥ<br>
BhP_03.20.053/2 yat tat samādhi-yogarddhi- tapo-vidyā-viraktimat<br>
BhP_03.21.001/0 vidura uvāca<br>
BhP_03.21.001/1 svāyambhuvasya ca manor aṃśaḥ parama-sammataḥ<br>
BhP_03.21.001/2 kathyatāṃ bhagavan yatra maithunenaidhire prajāḥ<br>
BhP_03.21.002/1 priyavratottānapādau sutau svāyambhuvasya vai<br>
BhP_03.21.002/2 yathā-dharmaṃ jugupatuḥ sapta-dvīpavatīṃ mahīm<br>
BhP_03.21.003/1 tasya vai duhitā brahman devahūtīti viśrutā<br>
BhP_03.21.003/2 patnī prajāpater uktā kardamasya tvayānagha<br>
BhP_03.21.004/1 tasyāṃ sa vai mahā-yogī yuktāyāṃ yoga-lakṣaṇaiḥ<br>
BhP_03.21.004/2 sasarja katidhā vīryaṃ tan me śuśrūṣave vada<br>
BhP_03.21.005/1 rucir yo bhagavān brahman dakṣo vā brahmaṇaḥ sutaḥ<br>
BhP_03.21.005/2 yathā sasarja bhūtāni labdhvā bhāryāṃ ca mānavīm<br>
BhP_03.21.006/0 maitreya uvāca<br>
BhP_03.21.006/1 prajāḥ sṛjeti bhagavān kardamo brahmaṇoditaḥ<br>
BhP_03.21.006/2 sarasvatyāṃ tapas tepe sahasrāṇāṃ samā daśa<br>
BhP_03.21.007/1 tataḥ samādhi-yuktena kriyā-yogena kardamaḥ<br>
BhP_03.21.007/2 samprapede hariṃ bhaktyā prapanna-varadāśuṣam<br>
BhP_03.21.008/1 tāvat prasanno bhagavān puṣkarākṣaḥ kṛte yuge<br>
BhP_03.21.008/2 darśayām āsa taṃ kṣattaḥ śābdaṃ brahma dadhad vapuḥ<br>
BhP_03.21.009/1 sa taṃ virajam arkābhaṃ sita-padmotpala-srajam<br>
BhP_03.21.009/2 snigdha-nīlālaka-vrāta- vaktrābjaṃ virajo 'mbaram<br>
BhP_03.21.010/1 kirīṭinaṃ kuṇḍalinaṃ śaṅkha-cakra-gadā-dharam<br>
BhP_03.21.010/2 śvetotpala-krīḍanakaṃ manaḥ-sparśa-smitekṣaṇam<br>
BhP_03.21.011/1 vinyasta-caraṇāmbhojam aṃsa-deśe garutmataḥ<br>
BhP_03.21.011/2 dṛṣṭvā khe 'vasthitaṃ vakṣaḥ- śriyaṃ kaustubha-kandharam<br>
BhP_03.21.012/1 jāta-harṣo 'patan mūrdhnā kṣitau labdha-manorathaḥ<br>
BhP_03.21.012/2 gīrbhis tv abhyagṛṇāt prīti- svabhāvātmā kṛtāñjaliḥ<br>
BhP_03.21.013/0 ṛṣir uvāca<br>
BhP_03.21.013/1 juṣṭaṃ batādyākhila-sattva-rāśeḥ sāṃsiddhyam akṣṇos tava darśanān naḥ<br>
BhP_03.21.013/2 yad-darśanaṃ janmabhir īḍya sadbhir āśāsate yogino rūḍha-yogāḥ<br>
BhP_03.21.014/1 ye māyayā te hata-medhasas tvat- pādāravindaṃ bhava-sindhu-potam<br>
BhP_03.21.014/2 upāsate kāma-lavāya teṣāṃ rāsīśa kāmān niraye 'pi ye syuḥ<br>
BhP_03.21.015/1 tathā sa cāhaṃ parivoḍhu-kāmaḥ samāna-śīlāṃ gṛhamedha-dhenum<br>
BhP_03.21.015/2 upeyivān mūlam aśeṣa-mūlaṃ durāśayaḥ kāma-dughāṅghripasya<br>
BhP_03.21.016/1 prajāpates te vacasādhīśa tantyā lokaḥ kilāyaṃ kāma-hato 'nubaddhaḥ<br>
BhP_03.21.016/2 ahaṃ ca lokānugato vahāmi baliṃ ca śuklānimiṣāya tubhyam<br>
BhP_03.21.017/1 lokāṃś ca lokānugatān paśūṃś ca hitvā śritās te caraṇātapatram<br>
BhP_03.21.017/2 parasparaṃ tvad-guṇa-vāda-sīdhu- pīyūṣa-niryāpita-deha-dharmāḥ<br>
BhP_03.21.018/1 na te 'jarākṣa-bhramir āyur eṣāṃ trayodaśāraṃ tri-śataṃ ṣaṣṭi-parva<br>
BhP_03.21.018/2 ṣaṇ-nemy ananta-cchadi yat tri-ṇābhi karāla-sroto jagad ācchidya dhāvat<br>
BhP_03.21.019/1 ekaḥ svayaṃ san jagataḥ sisṛkṣayā- dvitīyayātmann adhi-yogamāyayā<br>
BhP_03.21.019/2 sṛjasy adaḥ pāsi punar grasiṣyase yathorṇa-nābhir bhagavan sva-śaktibhiḥ<br>
BhP_03.21.020/1 naitad batādhīśa padaṃ tavepsitaṃ yan māyayā nas tanuṣe bhūta-sūkṣmam<br>
BhP_03.21.020/2 anugrahāyāstv api yarhi māyayā lasat-tulasyā bhagavān vilakṣitaḥ<br>
BhP_03.21.021/1 taṃ tvānubhūtyoparata-kriyārthaṃ sva-māyayā vartita-loka-tantram<br>
BhP_03.21.021/2 namāmy abhīkṣṇaṃ namanīya-pāda- sarojam alpīyasi kāma-varṣam<br>
BhP_03.21.022/0 ṛṣir uvāca<br>
BhP_03.21.022/1 ity avyalīkaṃ praṇuto 'bja-nābhas tam ābabhāṣe vacasāmṛtena<br>
BhP_03.21.022/2 suparṇa-pakṣopari rocamānaḥ prema-smitodvīkṣaṇa-vibhramad-bhrūḥ<br>
BhP_03.21.023/0 śrī-bhagavān uvāca<br>
BhP_03.21.023/1 viditvā tava caityaṃ me puraiva samayoji tat<br>
BhP_03.21.023/2 yad-artham ātma-niyamais tvayaivāhaṃ samarcitaḥ<br>
BhP_03.21.024/1 na vai jātu mṛṣaiva syāt prajādhyakṣa mad-arhaṇam<br>
BhP_03.21.024/2 bhavad-vidheṣv atitarāṃ mayi saṅgṛbhitātmanām<br>
BhP_03.21.025/1 prajāpati-sutaḥ samrāṇ manur vikhyāta-maṅgalaḥ<br>
BhP_03.21.025/2 brahmāvartaṃ yo 'dhivasan śāsti saptārṇavāṃ mahīm<br>
BhP_03.21.026/1 sa ceha vipra rājarṣir mahiṣyā śatarūpayā<br>
BhP_03.21.026/2 āyāsyati didṛkṣus tvāṃ paraśvo dharma-kovidaḥ<br>
BhP_03.21.027/1 ātmajām asitāpāṅgīṃ vayaḥ-śīla-guṇānvitām<br>
BhP_03.21.027/2 mṛgayantīṃ patiṃ dāsyaty anurūpāya te prabho<br>
BhP_03.21.028/1 samāhitaṃ te hṛdayaṃ yatremān parivatsarān<br>
BhP_03.21.028/2 sā tvāṃ brahman nṛpa-vadhūḥ kāmam āśu bhajiṣyati<br>
BhP_03.21.029/1 yā ta ātma-bhṛtaṃ vīryaṃ navadhā prasaviṣyati<br>
BhP_03.21.029/2 vīrye tvadīye ṛṣaya ādhāsyanty añjasātmanaḥ<br>
BhP_03.21.030/1 tvaṃ ca samyag anuṣṭhāya nideśaṃ ma uśattamaḥ<br>
BhP_03.21.030/2 mayi tīrthī-kṛtāśeṣa- kriyārtho māṃ prapatsyase<br>
BhP_03.21.031/1 kṛtvā dayāṃ ca jīveṣu dattvā cābhayam ātmavān<br>
BhP_03.21.031/2 mayy ātmānaṃ saha jagad drakṣyasy ātmani cāpi mām<br>
BhP_03.21.032/1 sahāhaṃ svāṃśa-kalayā tvad-vīryeṇa mahā-mune<br>
BhP_03.21.032/2 tava kṣetre devahūtyāṃ praṇeṣye tattva-saṃhitām<br>
BhP_03.21.033/0 maitreya uvāca<br>
BhP_03.21.033/1 evaṃ tam anubhāṣyātha bhagavān pratyag-akṣajaḥ<br>
BhP_03.21.033/2 jagāma bindusarasaḥ sarasvatyā pariśritāt<br>
BhP_03.21.034/1 nirīkṣatas tasya yayāv aśeṣa- siddheśvarābhiṣṭuta-siddha-mārgaḥ<br>
BhP_03.21.034/2 ākarṇayan patra-rathendra-pakṣair uccāritaṃ stomam udīrṇa-sāma<br>
BhP_03.21.035/1 atha samprasthite śukle kardamo bhagavān ṛṣiḥ<br>
BhP_03.21.035/2 āste sma bindusarasi taṃ kālaṃ pratipālayan<br>
BhP_03.21.036/1 manuḥ syandanam āsthāya śātakaumbha-paricchadam<br>
BhP_03.21.036/2 āropya svāṃ duhitaraṃ sa-bhāryaḥ paryaṭan mahīm<br>
BhP_03.21.037/1 tasmin sudhanvann ahani bhagavān yat samādiśat<br>
BhP_03.21.037/2 upāyād āśrama-padaṃ muneḥ śānta-vratasya tat<br>
BhP_03.21.038/1 yasmin bhagavato netrān nyapatann aśru-bindavaḥ<br>
BhP_03.21.038/2 kṛpayā samparītasya prapanne 'rpitayā bhṛśam<br>
BhP_03.21.039/1 tad vai bindusaro nāma sarasvatyā pariplutam<br>
BhP_03.21.039/2 puṇyaṃ śivāmṛta-jalaṃ maharṣi-gaṇa-sevitam<br>
BhP_03.21.040/1 puṇya-druma-latā-jālaiḥ kūjat-puṇya-mṛga-dvijaiḥ<br>
BhP_03.21.040/2 sarvartu-phala-puṣpāḍhyaṃ vana-rāji-śriyānvitam<br>
BhP_03.21.041/1 matta-dvija-gaṇair ghuṣṭaṃ matta-bhramara-vibhramam<br>
BhP_03.21.041/2 matta-barhi-naṭāṭopam āhvayan-matta-kokilam<br>
BhP_03.21.042/1 kadamba-campakāśoka- karañja-bakulāsanaiḥ<br>
BhP_03.21.042/2 kunda-mandāra-kuṭajaiś cūta-potair alaṅkṛtam<br>
BhP_03.21.043/1 kāraṇḍavaiḥ plavair haṃsaiḥ kurarair jala-kukkuṭaiḥ<br>
BhP_03.21.043/2 sārasaiś cakravākaiś ca cakorair valgu kūjitam<br>
BhP_03.21.044/1 tathaiva hariṇaiḥ kroḍaiḥ śvāvid-gavaya-kuñjaraiḥ<br>
BhP_03.21.044/2 gopucchair haribhir markair nakulair nābhibhir vṛtam<br>
BhP_03.21.045/1 praviśya tat tīrtha-varam ādi-rājaḥ sahātmajaḥ<br>
BhP_03.21.045/2 dadarśa munim āsīnaṃ tasmin huta-hutāśanam<br>
BhP_03.21.046/1 vidyotamānaṃ vapuṣā tapasy ugra-yujā ciram<br>
BhP_03.21.046/2 nātikṣāmaṃ bhagavataḥ snigdhāpāṅgāvalokanāt<br>
BhP_03.21.046/3 tad-vyāhṛtāmṛta-kalā- pīyūṣa-śravaṇena ca<br>
BhP_03.21.047/1 prāṃśuṃ padma-palāśākṣaṃ jaṭilaṃ cīra-vāsasam<br>
BhP_03.21.047/2 upasaṃśritya malinaṃ yathārhaṇam asaṃskṛtam<br>
BhP_03.21.048/1 athoṭajam upāyātaṃ nṛdevaṃ praṇataṃ puraḥ<br>
BhP_03.21.048/2 saparyayā paryagṛhṇāt pratinandyānurūpayā<br>
BhP_03.21.049/1 gṛhītārhaṇam āsīnaṃ saṃyataṃ prīṇayan muniḥ<br>
BhP_03.21.049/2 smaran bhagavad-ādeśam ity āha ślakṣṇayā girā<br>
BhP_03.21.050/1 nūnaṃ caṅkramaṇaṃ deva satāṃ saṃrakṣaṇāya te<br>
BhP_03.21.050/2 vadhāya cāsatāṃ yas tvaṃ hareḥ śaktir hi pālinī<br>
BhP_03.21.051/1 yo 'rkendv-agnīndra-vāyūnāṃ yama-dharma-pracetasām<br>
BhP_03.21.051/2 rūpāṇi sthāna ādhatse tasmai śuklāya te namaḥ<br>
BhP_03.21.052/1 na yadā ratham āsthāya jaitraṃ maṇi-gaṇārpitam<br>
BhP_03.21.052/2 visphūrjac-caṇḍa-kodaṇḍo rathena trāsayann aghān<br>
BhP_03.21.053/1 sva-sainya-caraṇa-kṣuṇṇaṃ vepayan maṇḍalaṃ bhuvaḥ<br>
BhP_03.21.053/2 vikarṣan bṛhatīṃ senāṃ paryaṭasy aṃśumān iva<br>
BhP_03.21.054/1 tadaiva setavaḥ sarve varṇāśrama-nibandhanāḥ<br>
BhP_03.21.054/2 bhagavad-racitā rājan bhidyeran bata dasyubhiḥ<br>
BhP_03.21.055/1 adharmaś ca samedheta lolupair vyaṅkuśair nṛbhiḥ<br>
BhP_03.21.055/2 śayāne tvayi loko 'yaṃ dasyu-grasto vinaṅkṣyati<br>
BhP_03.21.056/1 athāpi pṛcche tvāṃ vīra yad-arthaṃ tvam ihāgataḥ<br>
BhP_03.21.056/2 tad vayaṃ nirvyalīkena pratipadyāmahe hṛdā<br>
BhP_03.22.001/0 maitreya uvāca<br>
BhP_03.22.001/1 evam āviṣkṛtāśeṣa- guṇa-karmodayo munim<br>
BhP_03.22.001/2 savrīḍa iva taṃ samrāḍ upāratam uvāca ha<br>
BhP_03.22.002/0 manur uvāca<br>
BhP_03.22.002/1 brahmāsṛjat sva-mukhato yuṣmān ātma-parīpsayā<br>
BhP_03.22.002/2 chandomayas tapo-vidyā- yoga-yuktān alampaṭān<br>
BhP_03.22.003/1 tat-trāṇāyāsṛjac cāsmān doḥ-sahasrāt sahasra-pāt<br>
BhP_03.22.003/2 hṛdayaṃ tasya hi brahma kṣatram aṅgaṃ pracakṣate<br>
BhP_03.22.004/1 ato hy anyonyam ātmānaṃ brahma kṣatraṃ ca rakṣataḥ<br>
BhP_03.22.004/2 rakṣati smāvyayo devaḥ sa yaḥ sad-asad-ātmakaḥ<br>
BhP_03.22.005/1 tava sandarśanād eva cchinnā me sarva-saṃśayāḥ<br>
BhP_03.22.005/2 yat svayaṃ bhagavān prītyā dharmam āha rirakṣiṣoḥ<br>
BhP_03.22.006/1 diṣṭyā me bhagavān dṛṣṭo durdarśo yo 'kṛtātmanām<br>
BhP_03.22.006/2 diṣṭyā pāda-rajaḥ spṛṣṭaṃ śīrṣṇā me bhavataḥ śivam<br>
BhP_03.22.007/1 diṣṭyā tvayānuśiṣṭo 'haṃ kṛtaś cānugraho mahān<br>
BhP_03.22.007/2 apāvṛtaiḥ karṇa-randhrair juṣṭā diṣṭyośatīr giraḥ<br>
BhP_03.22.008/1 sa bhavān duhitṛ-sneha- parikliṣṭātmano mama<br>
BhP_03.22.008/2 śrotum arhasi dīnasya śrāvitaṃ kṛpayā mune<br>
BhP_03.22.009/1 priyavratottānapadoḥ svaseyaṃ duhitā mama<br>
BhP_03.22.009/2 anvicchati patiṃ yuktaṃ vayaḥ-śīla-guṇādibhiḥ<br>
BhP_03.22.010/1 yadā tu bhavataḥ śīla- śruta-rūpa-vayo-guṇān<br>
BhP_03.22.010/2 aśṛṇon nāradād eṣā tvayy āsīt kṛta-niścayā<br>
BhP_03.22.011/1 tat pratīccha dvijāgryemāṃ śraddhayopahṛtāṃ mayā<br>
BhP_03.22.011/2 sarvātmanānurūpāṃ te gṛhamedhiṣu karmasu<br>
BhP_03.22.012/1 udyatasya hi kāmasya prativādo na śasyate<br>
BhP_03.22.012/2 api nirmukta-saṅgasya kāma-raktasya kiṃ punaḥ<br>
BhP_03.22.013/1 ya udyatam anādṛtya kīnāśam abhiyācate<br>
BhP_03.22.013/2 kṣīyate tad-yaśaḥ sphītaṃ mānaś cāvajñayā hataḥ<br>
BhP_03.22.014/1 ahaṃ tvāśṛṇavaṃ vidvan vivāhārthaṃ samudyatam<br>
BhP_03.22.014/2 atas tvam upakurvāṇaḥ prattāṃ pratigṛhāṇa me<br>
BhP_03.22.015/0 ṛṣir uvāca<br>
BhP_03.22.015/1 bāḍham udvoḍhu-kāmo 'ham aprattā ca tavātmajā<br>
BhP_03.22.015/2 āvayor anurūpo 'sāv ādyo vaivāhiko vidhiḥ<br>
BhP_03.22.016/1 kāmaḥ sa bhūyān naradeva te 'syāḥ putryāḥ samāmnāya-vidhau pratītaḥ<br>
BhP_03.22.016/2 ka eva te tanayāṃ nādriyeta svayaiva kāntyā kṣipatīm iva śriyam<br>
BhP_03.22.017/1 yāṃ harmya-pṛṣṭhe kvaṇad-aṅghri-śobhāṃ vikrīḍatīṃ kanduka-vihvalākṣīm<br>
BhP_03.22.017/2 viśvāvasur nyapatat svād vimānād vilokya sammoha-vimūḍha-cetāḥ<br>
BhP_03.22.018/1 tāṃ prārthayantīṃ lalanā-lalāmam asevita-śrī-caraṇair adṛṣṭām<br>
BhP_03.22.018/2 vatsāṃ manor uccapadaḥ svasāraṃ ko nānumanyeta budho 'bhiyātām<br>
BhP_03.22.019/1 ato bhajiṣye samayena sādhvīṃ yāvat tejo bibhṛyād ātmano me<br>
BhP_03.22.019/2 ato dharmān pāramahaṃsya-mukhyān śukla-proktān bahu manye 'vihiṃsrān<br>
BhP_03.22.020/1 yato 'bhavad viśvam idaṃ vicitraṃ saṃsthāsyate yatra ca vāvatiṣṭhate<br>
BhP_03.22.020/2 prajāpatīnāṃ patir eṣa mahyaṃ paraṃ pramāṇaṃ bhagavān anantaḥ<br>
BhP_03.22.021/0 maitreya uvāca<br>
BhP_03.22.021/1 sa ugra-dhanvann iyad evābabhāṣe āsīc ca tūṣṇīm aravinda-nābham<br>
BhP_03.22.021/2 dhiyopagṛhṇan smita-śobhitena mukhena ceto lulubhe devahūtyāḥ<br>
BhP_03.22.022/1 so 'nu jñātvā vyavasitaṃ mahiṣyā duhituḥ sphuṭam<br>
BhP_03.22.022/2 tasmai guṇa-gaṇāḍhyāya dadau tulyāṃ praharṣitaḥ<br>
BhP_03.22.023/1 śatarūpā mahā-rājñī pāribarhān mahā-dhanān<br>
BhP_03.22.023/2 dampatyoḥ paryadāt prītyā bhūṣā-vāsaḥ paricchadān<br>
BhP_03.22.024/1 prattāṃ duhitaraṃ samrāṭ sadṛkṣāya gata-vyathaḥ<br>
BhP_03.22.024/2 upaguhya ca bāhubhyām autkaṇṭhyonmathitāśayaḥ<br>
BhP_03.22.025/1 aśaknuvaṃs tad-virahaṃ muñcan bāṣpa-kalāṃ muhuḥ<br>
BhP_03.22.025/2 āsiñcad amba vatseti netrodair duhituḥ śikhāḥ<br>
BhP_03.22.026/1 āmantrya taṃ muni-varam anujñātaḥ sahānugaḥ<br>
BhP_03.22.026/2 pratasthe ratham āruhya sabhāryaḥ sva-puraṃ nṛpaḥ<br>
BhP_03.22.027/1 ubhayor ṛṣi-kulyāyāḥ sarasvatyāḥ surodhasoḥ<br>
BhP_03.22.027/2 ṛṣīṇām upaśāntānāṃ paśyann āśrama-sampadaḥ<br>
BhP_03.22.028/1 tam āyāntam abhipretya brahmāvartāt prajāḥ patim<br>
BhP_03.22.028/2 gīta-saṃstuti-vāditraiḥ pratyudīyuḥ praharṣitāḥ<br>
BhP_03.22.029/1 barhiṣmatī nāma purī sarva-sampat-samanvitā<br>
BhP_03.22.029/2 nyapatan yatra romāṇi yajñasyāṅgaṃ vidhunvataḥ<br>
BhP_03.22.030/1 kuśāḥ kāśās ta evāsan śaśvad-dharita-varcasaḥ<br>
BhP_03.22.030/2 ṛṣayo yaiḥ parābhāvya yajña-ghnān yajñam ījire<br>
BhP_03.22.031/1 kuśa-kāśamayaṃ barhir āstīrya bhagavān manuḥ<br>
BhP_03.22.031/2 ayajad yajña-puruṣaṃ labdhā sthānaṃ yato bhuvam<br>
BhP_03.22.032/1 barhiṣmatīṃ nāma vibhur yāṃ nirviśya samāvasat<br>
BhP_03.22.032/2 tasyāṃ praviṣṭo bhavanaṃ tāpa-traya-vināśanam<br>
BhP_03.22.033/1 sabhāryaḥ saprajaḥ kāmān bubhuje 'nyāvirodhataḥ<br>
BhP_03.22.033/2 saṅgīyamāna-sat-kīrtiḥ sastrībhiḥ sura-gāyakaiḥ<br>
BhP_03.22.033/3 praty-ūṣeṣv anubaddhena hṛdā śṛṇvan hareḥ kathāḥ<br>
BhP_03.22.034/1 niṣṇātaṃ yogamāyāsu muniṃ svāyambhuvaṃ manum<br>
BhP_03.22.034/2 yad ābhraṃśayituṃ bhogā na śekur bhagavat-param<br>
BhP_03.22.035/1 ayāta-yāmās tasyāsan yāmāḥ svāntara-yāpanāḥ<br>
BhP_03.22.035/2 śṛṇvato dhyāyato viṣṇoḥ kurvato bruvataḥ kathāḥ<br>
BhP_03.22.036/1 sa evaṃ svāntaraṃ ninye yugānām eka-saptatim<br>
BhP_03.22.036/2 vāsudeva-prasaṅgena paribhūta-gati-trayaḥ<br>
BhP_03.22.037/1 śārīrā mānasā divyā vaiyāse ye ca mānuṣāḥ<br>
BhP_03.22.037/2 bhautikāś ca kathaṃ kleśā bādhante hari-saṃśrayam<br>
BhP_03.22.038/1 yaḥ pṛṣṭo munibhiḥ prāha dharmān nānā-vidhān chubhān<br>
BhP_03.22.038/2 nṛṇāṃ varṇāśramāṇāṃ ca sarva-bhūta-hitaḥ sadā<br>
BhP_03.22.039/1 etat ta ādi-rājasya manoś caritam adbhutam<br>
BhP_03.22.039/2 varṇitaṃ varṇanīyasya tad-apatyodayaṃ śṛṇu<br>
BhP_03.23.001/0 maitreya uvāca<br>
BhP_03.23.001/1 pitṛbhyāṃ prasthite sādhvī patim iṅgita-kovidā<br>
BhP_03.23.001/2 nityaṃ paryacarat prītyā bhavānīva bhavaṃ prabhum<br>
BhP_03.23.002/1 viśrambheṇātma-śaucena gauraveṇa damena ca<br>
BhP_03.23.002/2 śuśrūṣayā sauhṛdena vācā madhurayā ca bhoḥ<br>
BhP_03.23.003/1 visṛjya kāmaṃ dambhaṃ ca dveṣaṃ lobham aghaṃ madam<br>
BhP_03.23.003/2 apramattodyatā nityaṃ tejīyāṃsam atoṣayat<br>
BhP_03.23.004/1 sa vai devarṣi-varyas tāṃ mānavīṃ samanuvratām<br>
BhP_03.23.004/2 daivād garīyasaḥ patyur āśāsānāṃ mahāśiṣaḥ<br>
BhP_03.23.005/1 kālena bhūyasā kṣāmāṃ karśitāṃ vrata-caryayā<br>
BhP_03.23.005/2 prema-gadgadayā vācā pīḍitaḥ kṛpayābravīt<br>
BhP_03.23.006/0 kardama uvāca<br>
BhP_03.23.006/1 tuṣṭo 'ham adya tava mānavi mānadāyāḥ<br>
BhP_03.23.006/2 śuśrūṣayā paramayā parayā ca bhaktyā<br>
BhP_03.23.006/3 yo dehinām ayam atīva suhṛt sa deho<br>
BhP_03.23.006/4 nāvekṣitaḥ samucitaḥ kṣapituṃ mad-arthe<br>
BhP_03.23.007/1 ye me sva-dharma-niratasya tapaḥ-samādhi-<br>
BhP_03.23.007/2 vidyātma-yoga-vijitā bhagavat-prasādāḥ<br>
BhP_03.23.007/3 tān eva te mad-anusevanayāvaruddhān<br>
BhP_03.23.007/4 dṛṣṭiṃ prapaśya vitarāmy abhayān aśokān<br>
BhP_03.23.008/1 anye punar bhagavato bhruva udvijṛmbha-<br>
BhP_03.23.008/2 vibhraṃśitārtha-racanāḥ kim urukramasya<br>
BhP_03.23.008/3 siddhāsi bhuṅkṣva vibhavān nija-dharma-dohān<br>
BhP_03.23.008/4 divyān narair duradhigān nṛpa-vikriyābhiḥ<br>
BhP_03.23.009/1 evaṃ bruvāṇam abalākhila-yogamāyā-<br>
BhP_03.23.009/2 vidyā-vicakṣaṇam avekṣya gatādhir āsīt<br>
BhP_03.23.009/3 sampraśraya-praṇaya-vihvalayā gireṣad-<br>
BhP_03.23.009/4 vrīḍāvaloka-vilasad-dhasitānanāha<br>
BhP_03.23.010/0 devahūtir uvāca<br>
BhP_03.23.010/1 rāddhaṃ bata dvija-vṛṣaitad amogha-yoga-<br>
BhP_03.23.010/2 māyādhipe tvayi vibho tad avaimi bhartaḥ<br>
BhP_03.23.010/3 yas te 'bhyadhāyi samayaḥ sakṛd aṅga-saṅgo<br>
BhP_03.23.010/4 bhūyād garīyasi guṇaḥ prasavaḥ satīnām<br>
BhP_03.23.011/1 tatreti-kṛtyam upaśikṣa yathopadeśaṃ<br>
BhP_03.23.011/2 yenaiṣa me karśito 'tiriraṃsayātmā<br>
BhP_03.23.011/3 siddhyeta te kṛta-manobhava-dharṣitāyā<br>
BhP_03.23.011/4 dīnas tad īśa bhavanaṃ sadṛśaṃ vicakṣva<br>
BhP_03.23.012/0 maitreya uvāca<br>
BhP_03.23.012/1 priyāyāḥ priyam anvicchan kardamo yogam āsthitaḥ<br>
BhP_03.23.012/2 vimānaṃ kāma-gaṃ kṣattas tarhy evāviracīkarat<br>
BhP_03.23.013/1 sarva-kāma-dughaṃ divyaṃ sarva-ratna-samanvitam<br>
BhP_03.23.013/2 sarvarddhy-upacayodarkaṃ maṇi-stambhair upaskṛtam<br>
BhP_03.23.014/1 divyopakaraṇopetaṃ sarva-kāla-sukhāvaham<br>
BhP_03.23.014/2 paṭṭikābhiḥ patākābhir vicitrābhir alaṅkṛtam<br>
BhP_03.23.015/1 sragbhir vicitra-mālyābhir mañju-śiñjat-ṣaḍ-aṅghribhiḥ<br>
BhP_03.23.015/2 dukūla-kṣauma-kauśeyair nānā-vastrair virājitam<br>
BhP_03.23.016/1 upary upari vinyasta- nilayeṣu pṛthak pṛthak<br>
BhP_03.23.016/2 kṣiptaiḥ kaśipubhiḥ kāntaṃ paryaṅka-vyajanāsanaiḥ<br>
BhP_03.23.017/1 tatra tatra vinikṣipta- nānā-śilpopaśobhitam<br>
BhP_03.23.017/2 mahā-marakata-sthalyā juṣṭaṃ vidruma-vedibhiḥ<br>
BhP_03.23.018/1 dvāḥsu vidruma-dehalyā bhātaṃ vajra-kapāṭavat<br>
BhP_03.23.018/2 śikhareṣv indranīleṣu hema-kumbhair adhiśritam<br>
BhP_03.23.019/1 cakṣuṣmat padmarāgāgryair vajra-bhittiṣu nirmitaiḥ<br>
BhP_03.23.019/2 juṣṭaṃ vicitra-vaitānair mahārhair hema-toraṇaiḥ<br>
BhP_03.23.020/1 haṃsa-pārāvata-vrātais tatra tatra nikūjitam<br>
BhP_03.23.020/2 kṛtrimān manyamānaiḥ svān adhiruhyādhiruhya ca<br>
BhP_03.23.021/1 vihāra-sthāna-viśrāma- saṃveśa-prāṅgaṇājiraiḥ<br>
BhP_03.23.021/2 yathopajoṣaṃ racitair vismāpanam ivātmanaḥ<br>
BhP_03.23.022/1 īdṛg gṛhaṃ tat paśyantīṃ nātiprītena cetasā<br>
BhP_03.23.022/2 sarva-bhūtāśayābhijñaḥ prāvocat kardamaḥ svayam<br>
BhP_03.23.023/1 nimajjyāsmin hrade bhīru vimānam idam āruha<br>
BhP_03.23.023/2 idaṃ śukla-kṛtaṃ tīrtham āśiṣāṃ yāpakaṃ nṛṇām<br>
BhP_03.23.024/1 sā tad bhartuḥ samādāya vacaḥ kuvalayekṣaṇā<br>
BhP_03.23.024/2 sarajaṃ bibhratī vāso veṇī-bhūtāṃś ca mūrdhajān<br>
BhP_03.23.025/1 aṅgaṃ ca mala-paṅkena sañchannaṃ śabala-stanam<br>
BhP_03.23.025/2 āviveśa sarasvatyāḥ saraḥ śiva-jalāśayam<br>
BhP_03.23.026/1 sāntaḥ sarasi veśma-sthāḥ śatāni daśa kanyakāḥ<br>
BhP_03.23.026/2 sarvāḥ kiśora-vayaso dadarśotpala-gandhayaḥ<br>
BhP_03.23.027/1 tāṃ dṛṣṭvā sahasotthāya procuḥ prāñjalayaḥ striyaḥ<br>
BhP_03.23.027/2 vayaṃ karma-karīs tubhyaṃ śādhi naḥ karavāma kim<br>
BhP_03.23.028/1 snānena tāṃ mahārheṇa snāpayitvā manasvinīm<br>
BhP_03.23.028/2 dukūle nirmale nūtne dadur asyai ca mānadāḥ<br>
BhP_03.23.029/1 bhūṣaṇāni parārdhyāni varīyāṃsi dyumanti ca<br>
BhP_03.23.029/2 annaṃ sarva-guṇopetaṃ pānaṃ caivāmṛtāsavam<br>
BhP_03.23.030/1 athādarśe svam ātmānaṃ sragviṇaṃ virajāmbaram<br>
BhP_03.23.030/2 virajaṃ kṛta-svastyayanaṃ kanyābhir bahu-mānitam<br>
BhP_03.23.031/1 snātaṃ kṛta-śiraḥ-snānaṃ sarvābharaṇa-bhūṣitam<br>
BhP_03.23.031/2 niṣka-grīvaṃ valayinaṃ kūjat-kāñcana-nūpuram<br>
BhP_03.23.032/1 śroṇyor adhyastayā kāñcyā kāñcanyā bahu-ratnayā<br>
BhP_03.23.032/2 hāreṇa ca mahārheṇa rucakena ca bhūṣitam<br>
BhP_03.23.033/1 sudatā subhruvā ślakṣṇa- snigdhāpāṅgena cakṣuṣā<br>
BhP_03.23.033/2 padma-kośa-spṛdhā nīlair alakaiś ca lasan-mukham<br>
BhP_03.23.034/1 yadā sasmāra ṛṣabham ṛṣīṇāṃ dayitaṃ patim<br>
BhP_03.23.034/2 tatra cāste saha strībhir yatrāste sa prajāpatiḥ<br>
BhP_03.23.035/1 bhartuḥ purastād ātmānaṃ strī-sahasra-vṛtaṃ tadā<br>
BhP_03.23.035/2 niśāmya tad-yoga-gatiṃ saṃśayaṃ pratyapadyata<br>
BhP_03.23.036/1 sa tāṃ kṛta-mala-snānāṃ vibhrājantīm apūrvavat<br>
BhP_03.23.036/2 ātmano bibhratīṃ rūpaṃ saṃvīta-rucira-stanīm<br>
BhP_03.23.037/1 vidyādharī-sahasreṇa sevyamānāṃ suvāsasam<br>
BhP_03.23.037/2 jāta-bhāvo vimānaṃ tad ārohayad amitra-han<br>
BhP_03.23.038/1 tasminn alupta-mahimā priyayānurakto<br>
BhP_03.23.038/2 vidyādharībhir upacīrṇa-vapur vimāne<br>
BhP_03.23.038/3 babhrāja utkaca-kumud-gaṇavān apīcyas<br>
BhP_03.23.038/4 tārābhir āvṛta ivoḍu-patir nabhaḥ-sthaḥ<br>
BhP_03.23.039/1 tenāṣṭa-lokapa-vihāra-kulācalendra-<br>
BhP_03.23.039/2 droṇīṣv anaṅga-sakha-māruta-saubhagāsu<br>
BhP_03.23.039/3 siddhair nuto dyudhuni-pāta-śiva-svanāsu<br>
BhP_03.23.039/4 reme ciraṃ dhanadaval-lalanā-varūthī<br>
BhP_03.23.040/1 vaiśrambhake surasane nandane puṣpabhadrake<br>
BhP_03.23.040/2 mānase caitrarathye ca sa reme rāmayā rataḥ<br>
BhP_03.23.041/1 bhrājiṣṇunā vimānena kāma-gena mahīyasā<br>
BhP_03.23.041/2 vaimānikān atyaśeta caral lokān yathānilaḥ<br>
BhP_03.23.042/1 kiṃ durāpādanaṃ teṣāṃ puṃsām uddāma-cetasām<br>
BhP_03.23.042/2 yair āśritas tīrtha-padaś caraṇo vyasanātyayaḥ<br>
BhP_03.23.043/1 prekṣayitvā bhuvo golaṃ patnyai yāvān sva-saṃsthayā<br>
BhP_03.23.043/2 bahv-āścaryaṃ mahā-yogī svāśramāya nyavartata<br>
BhP_03.23.044/1 vibhajya navadhātmānaṃ mānavīṃ suratotsukām<br>
BhP_03.23.044/2 rāmāṃ niramayan reme varṣa-pūgān muhūrtavat<br>
BhP_03.23.045/1 tasmin vimāna utkṛṣṭāṃ śayyāṃ rati-karīṃ śritā<br>
BhP_03.23.045/2 na cābudhyata taṃ kālaṃ patyāpīcyena saṅgatā<br>
BhP_03.23.046/1 evaṃ yogānubhāvena dam-patyo ramamāṇayoḥ<br>
BhP_03.23.046/2 śataṃ vyatīyuḥ śaradaḥ kāma-lālasayor manāk<br>
BhP_03.23.047/1 tasyām ādhatta retas tāṃ bhāvayann ātmanātma-vit<br>
BhP_03.23.047/2 nodhā vidhāya rūpaṃ svaṃ sarva-saṅkalpa-vid vibhuḥ<br>
BhP_03.23.048/1 ataḥ sā suṣuve sadyo devahūtiḥ striyaḥ prajāḥ<br>
BhP_03.23.048/2 sarvās tāś cāru-sarvāṅgyo lohitotpala-gandhayaḥ<br>
BhP_03.23.049/1 patiṃ sā pravrajiṣyantaṃ tadālakṣyośatī bahiḥ<br>
BhP_03.23.049/2 smayamānā viklavena hṛdayena vidūyatā<br>
BhP_03.23.050/1 likhanty adho-mukhī bhūmiṃ padā nakha-maṇi-śriyā<br>
BhP_03.23.050/2 uvāca lalitāṃ vācaṃ nirudhyāśru-kalāṃ śanaiḥ<br>
BhP_03.23.051/0 devahūtir uvāca<br>
BhP_03.23.051/1 sarvaṃ tad bhagavān mahyam upovāha pratiśrutam<br>
BhP_03.23.051/2 athāpi me prapannāyā abhayaṃ dātum arhasi<br>
BhP_03.23.052/1 brahman duhitṛbhis tubhyaṃ vimṛgyāḥ patayaḥ samāḥ<br>
BhP_03.23.052/2 kaścit syān me viśokāya tvayi pravrajite vanam<br>
BhP_03.23.053/1 etāvatālaṃ kālena vyatikrāntena me prabho<br>
BhP_03.23.053/2 indriyārtha-prasaṅgena parityakta-parātmanaḥ<br>
BhP_03.23.054/1 indriyārtheṣu sajjantyā prasaṅgas tvayi me kṛtaḥ<br>
BhP_03.23.054/2 ajānantyā paraṃ bhāvaṃ tathāpy astv abhayāya me<br>
BhP_03.23.055/1 saṅgo yaḥ saṃsṛter hetur asatsu vihito 'dhiyā<br>
BhP_03.23.055/2 sa eva sādhuṣu kṛto niḥsaṅgatvāya kalpate<br>
BhP_03.23.056/1 neha yat karma dharmāya na virāgāya kalpate<br>
BhP_03.23.056/2 na tīrtha-pada-sevāyai jīvann api mṛto hi saḥ<br>
BhP_03.23.057/1 sāhaṃ bhagavato nūnaṃ vañcitā māyayā dṛḍham<br>
BhP_03.23.057/2 yat tvāṃ vimuktidaṃ prāpya na mumukṣeya bandhanāt<br>
BhP_03.24.001/0 maitreya uvāca<br>
BhP_03.24.001/1 nirveda-vādinīm evaṃ manor duhitaraṃ muniḥ<br>
BhP_03.24.001/2 dayāluḥ śālinīm āha śuklābhivyāhṛtaṃ smaran<br>
BhP_03.24.002/0 ṛṣir uvāca<br>
BhP_03.24.002/1 mā khido rāja-putrīttham ātmānaṃ praty anindite<br>
BhP_03.24.002/2 bhagavāṃs te 'kṣaro garbham adūrāt samprapatsyate<br>
BhP_03.24.003/1 dhṛta-vratāsi bhadraṃ te damena niyamena ca<br>
BhP_03.24.003/2 tapo-draviṇa-dānaiś ca śraddhayā ceśvaraṃ bhaja<br>
BhP_03.24.004/1 sa tvayārādhitaḥ śuklo vitanvan māmakaṃ yaśaḥ<br>
BhP_03.24.004/2 chettā te hṛdaya-granthim audaryo brahma-bhāvanaḥ<br>
BhP_03.24.005/0 maitreya uvāca<br>
BhP_03.24.005/1 devahūty api sandeśaṃ gauraveṇa prajāpateḥ<br>
BhP_03.24.005/2 samyak śraddhāya puruṣaṃ kūṭa-stham abhajad gurum<br>
BhP_03.24.006/1 tasyāṃ bahu-tithe kāle bhagavān madhusūdanaḥ<br>
BhP_03.24.006/2 kārdamaṃ vīryam āpanno jajñe 'gnir iva dāruṇi<br>
BhP_03.24.007/1 avādayaṃs tadā vyomni vāditrāṇi ghanāghanāḥ<br>
BhP_03.24.007/2 gāyanti taṃ sma gandharvā nṛtyanty apsaraso mudā<br>
BhP_03.24.008/1 petuḥ sumanaso divyāḥ khe-carair apavarjitāḥ<br>
BhP_03.24.008/2 praseduś ca diśaḥ sarvā ambhāṃsi ca manāṃsi ca<br>
BhP_03.24.009/1 tat kardamāśrama-padaṃ sarasvatyā pariśritam<br>
BhP_03.24.009/2 svayambhūḥ sākam ṛṣibhir marīcy-ādibhir abhyayāt<br>
BhP_03.24.010/1 bhagavantaṃ paraṃ brahma sattvenāṃśena śatru-han<br>
BhP_03.24.010/2 tattva-saṅkhyāna-vijñaptyai jātaṃ vidvān ajaḥ svarāṭ<br>
BhP_03.24.011/1 sabhājayan viśuddhena cetasā tac-cikīrṣitam<br>
BhP_03.24.011/2 prahṛṣyamāṇair asubhiḥ kardamaṃ cedam abhyadhāt<br>
BhP_03.24.012/0 brahmovāca<br>
BhP_03.24.012/1 tvayā me 'pacitis tāta kalpitā nirvyalīkataḥ<br>
BhP_03.24.012/2 yan me sañjagṛhe vākyaṃ bhavān mānada mānayan<br>
BhP_03.24.013/1 etāvaty eva śuśrūṣā kāryā pitari putrakaiḥ<br>
BhP_03.24.013/2 bāḍham ity anumanyeta gauraveṇa guror vacaḥ<br>
BhP_03.24.014/1 imā duhitaraḥ satyas tava vatsa sumadhyamāḥ<br>
BhP_03.24.014/2 sargam etaṃ prabhāvaiḥ svair bṛṃhayiṣyanty anekadhā<br>
BhP_03.24.015/1 atas tvam ṛṣi-mukhyebhyo yathā-śīlaṃ yathā-ruci<br>
BhP_03.24.015/2 ātmajāḥ paridehy adya vistṛṇīhi yaśo bhuvi<br>
BhP_03.24.016/1 vedāham ādyaṃ puruṣam avatīrṇaṃ sva-māyayā<br>
BhP_03.24.016/2 bhūtānāṃ śevadhiṃ dehaṃ bibhrāṇaṃ kapilaṃ mune<br>
BhP_03.24.017/1 jñāna-vijñāna-yogena karmaṇām uddharan jaṭāḥ<br>
BhP_03.24.017/2 hiraṇya-keśaḥ padmākṣaḥ padma-mudrā-padāmbujaḥ<br>
BhP_03.24.018/1 eṣa mānavi te garbhaṃ praviṣṭaḥ kaiṭabhārdanaḥ<br>
BhP_03.24.018/2 avidyā-saṃśaya-granthiṃ chittvā gāṃ vicariṣyati<br>
BhP_03.24.019/1 ayaṃ siddha-gaṇādhīśaḥ sāṅkhyācāryaiḥ susammataḥ<br>
BhP_03.24.019/2 loke kapila ity ākhyāṃ gantā te kīrti-vardhanaḥ<br>
BhP_03.24.020/0 maitreya uvāca<br>
BhP_03.24.020/1 tāv āśvāsya jagat-sraṣṭā kumāraiḥ saha-nāradaḥ<br>
BhP_03.24.020/2 haṃso haṃsena yānena tri-dhāma-paramaṃ yayau<br>
BhP_03.24.021/1 gate śata-dhṛtau kṣattaḥ kardamas tena coditaḥ<br>
BhP_03.24.021/2 yathoditaṃ sva-duhit-ḥ prādād viśva-sṛjāṃ tataḥ<br>
BhP_03.24.022/1 marīcaye kalāṃ prādād anasūyām athātraye<br>
BhP_03.24.022/2 śraddhām aṅgirase 'yacchat pulastyāya havirbhuvam<br>
BhP_03.24.023/1 pulahāya gatiṃ yuktāṃ kratave ca kriyāṃ satīm<br>
BhP_03.24.023/2 khyātiṃ ca bhṛgave 'yacchad vasiṣṭhāyāpy arundhatīm<br>
BhP_03.24.024/1 atharvaṇe 'dadāc chāntiṃ yayā yajño vitanyate<br>
BhP_03.24.024/2 viprarṣabhān kṛtodvāhān sadārān samalālayat<br>
BhP_03.24.025/1 tatas ta ṛṣayaḥ kṣattaḥ kṛta-dārā nimantrya tam<br>
BhP_03.24.025/2 prātiṣṭhan nandim āpannāḥ svaṃ svam āśrama-maṇḍalam<br>
BhP_03.24.026/1 sa cāvatīrṇaṃ tri-yugam ājñāya vibudharṣabham<br>
BhP_03.24.026/2 vivikta upasaṅgamya praṇamya samabhāṣata<br>
BhP_03.24.027/1 aho pāpacyamānānāṃ niraye svair amaṅgalaiḥ<br>
BhP_03.24.027/2 kālena bhūyasā nūnaṃ prasīdantīha devatāḥ<br>
BhP_03.24.028/1 bahu-janma-vipakvena samyag-yoga-samādhinā<br>
BhP_03.24.028/2 draṣṭuṃ yatante yatayaḥ śūnyāgāreṣu yat-padam<br>
BhP_03.24.029/1 sa eva bhagavān adya helanaṃ na gaṇayya naḥ<br>
BhP_03.24.029/2 gṛheṣu jāto grāmyāṇāṃ yaḥ svānāṃ pakṣa-poṣaṇaḥ<br>
BhP_03.24.030/1 svīyaṃ vākyam ṛtaṃ kartum avatīrṇo 'si me gṛhe<br>
BhP_03.24.030/2 cikīrṣur bhagavān jñānaṃ bhaktānāṃ māna-vardhanaḥ<br>
BhP_03.24.031/1 tāny eva te 'bhirūpāṇi rūpāṇi bhagavaṃs tava<br>
BhP_03.24.031/2 yāni yāni ca rocante sva-janānām arūpiṇaḥ<br>
BhP_03.24.032/1 tvāṃ sūribhis tattva-bubhutsayāddhā sadābhivādārhaṇa-pāda-pīṭham<br>
BhP_03.24.032/2 aiśvarya-vairāgya-yaśo-'vabodha- vīrya-śriyā pūrtam ahaṃ prapadye<br>
BhP_03.24.033/1 paraṃ pradhānaṃ puruṣaṃ mahāntaṃ kālaṃ kaviṃ tri-vṛtaṃ loka-pālam<br>
BhP_03.24.033/2 ātmānubhūtyānugata-prapañcaṃ svacchanda-śaktiṃ kapilaṃ prapadye<br>
BhP_03.24.034/1 a smābhipṛcche 'dya patiṃ prajānāṃ tvayāvatīrṇarṇa utāpta-kāmaḥ<br>
BhP_03.24.034/2 parivrajat-padavīm āsthito 'haṃ cariṣye tvāṃ hṛdi yuñjan viśokaḥ<br>
BhP_03.24.035/0 śrī-bhagavān uvāca<br>
BhP_03.24.035/1 mayā proktaṃ hi lokasya pramāṇaṃ satya-laukike<br>
BhP_03.24.035/2 athājani mayā tubhyaṃ yad avocam ṛtaṃ mune<br>
BhP_03.24.036/1 etan me janma loke 'smin mumukṣūṇāṃ durāśayāt<br>
BhP_03.24.036/2 prasaṅkhyānāya tattvānāṃ sammatāyātma-darśane<br>
BhP_03.24.037/1 eṣa ātma-patho 'vyakto naṣṭaḥ kālena bhūyasā<br>
BhP_03.24.037/2 taṃ pravartayituṃ deham imaṃ viddhi mayā bhṛtam<br>
BhP_03.24.038/1 gaccha kāmaṃ mayāpṛṣṭo mayi sannyasta-karmaṇā<br>
BhP_03.24.038/2 jitvā sudurjayaṃ mṛtyum amṛtatvāya māṃ bhaja<br>
BhP_03.24.039/1 mām ātmānaṃ svayaṃ-jyotiḥ sarva-bhūta-guhāśayam<br>
BhP_03.24.039/2 ātmany evātmanā vīkṣya viśoko 'bhayam ṛcchasi<br>
BhP_03.24.040/1 mātra ādhyātmikīṃ vidyāṃ śamanīṃ sarva-karmaṇām<br>
BhP_03.24.040/2 vitariṣye yayā cāsau bhayaṃ cātitariṣyati<br>
BhP_03.24.041/0 maitreya uvāca<br>
BhP_03.24.041/1 evaṃ samuditas tena kapilena prajāpatiḥ<br>
BhP_03.24.041/2 dakṣiṇī-kṛtya taṃ prīto vanam eva jagāma ha<br>
BhP_03.24.042/1 vrataṃ sa āsthito maunam ātmaika-śaraṇo muniḥ<br>
BhP_03.24.042/2 niḥsaṅgo vyacarat kṣoṇīm anagnir aniketanaḥ<br>
BhP_03.24.043/1 mano brahmaṇi yuñjāno yat tat sad-asataḥ param<br>
BhP_03.24.043/2 guṇāvabhāse viguṇa eka-bhaktyānubhāvite<br>
BhP_03.24.044/1 nirahaṅkṛtir nirmamaś ca nirdvandvaḥ sama-dṛk sva-dṛk<br>
BhP_03.24.044/2 pratyak-praśānta-dhīr dhīraḥ praśāntormir ivodadhiḥ<br>
BhP_03.24.045/1 vāsudeve bhagavati sarva-jñe pratyag-ātmani<br>
BhP_03.24.045/2 pareṇa bhakti-bhāvena labdhātmā mukta-bandhanaḥ<br>
BhP_03.24.046/1 ātmānaṃ sarva-bhūteṣu bhagavantam avasthitam<br>
BhP_03.24.046/2 apaśyat sarva-bhūtāni bhagavaty api cātmani<br>
BhP_03.24.047/1 icchā-dveṣa-vihīnena sarvatra sama-cetasā<br>
BhP_03.24.047/2 bhagavad-bhakti-yuktena prāptā bhāgavatī gatiḥ<br>
BhP_03.25.001/0 śaunaka uvāca<br>
BhP_03.25.001/1 kapilas tattva-saṅkhyātā bhagavān ātma-māyayā<br>
BhP_03.25.001/2 jātaḥ svayam ajaḥ sākṣād ātma-prajñaptaye nṛṇām<br>
BhP_03.25.002/1 na hy asya varṣmaṇaḥ puṃsāṃ varimṇaḥ sarva-yoginām<br>
BhP_03.25.002/2 viśrutau śruta-devasya bhūri tṛpyanti me 'savaḥ<br>
BhP_03.25.003/1 yad yad vidhatte bhagavān svacchandātmātma-māyayā<br>
BhP_03.25.003/2 tāni me śraddadhānasya kīrtanyāny anukīrtaya<br>
BhP_03.25.004/0 sūta uvāca<br>
BhP_03.25.004/1 dvaipāyana-sakhas tv evaṃ maitreyo bhagavāṃs tathā<br>
BhP_03.25.004/2 prāhedaṃ viduraṃ prīta ānvīkṣikyāṃ pracoditaḥ<br>
BhP_03.25.005/0 maitreya uvāca<br>
BhP_03.25.005/1 pitari prasthite 'raṇyaṃ mātuḥ priya-cikīrṣayā<br>
BhP_03.25.005/2 tasmin bindusare 'vātsīd bhagavān kapilaḥ kila<br>
BhP_03.25.006/1 tam āsīnam akarmāṇaṃ tattva-mārgāgra-darśanam<br>
BhP_03.25.006/2 sva-sutaṃ devahūty āha dhātuḥ saṃsmaratī vacaḥ<br>
BhP_03.25.007/0 devahūtir uvāca<br>
BhP_03.25.007/1 nirviṇṇā nitarāṃ bhūmann asad-indriya-tarṣaṇāt<br>
BhP_03.25.007/2 yena sambhāvyamānena prapannāndhaṃ tamaḥ prabho<br>
BhP_03.25.008/1 tasya tvaṃ tamaso 'ndhasya duṣpārasyādya pāragam<br>
BhP_03.25.008/2 sac-cakṣur janmanām ante labdhaṃ me tvad-anugrahāt<br>
BhP_03.25.009/1 ya ādyo bhagavān puṃsām īśvaro vai bhavān kila<br>
BhP_03.25.009/2 lokasya tamasāndhasya cakṣuḥ sūrya ivoditaḥ<br>
BhP_03.25.010/1 atha me deva sammoham apākraṣṭuṃ tvam arhasi<br>
BhP_03.25.010/2 yo 'vagraho 'haṃ mametīty etasmin yojitas tvayā<br>
BhP_03.25.011/1 taṃ tvā gatāhaṃ śaraṇaṃ śaraṇyaṃ sva-bhṛtya-saṃsāra-taroḥ kuṭhāram<br>
BhP_03.25.011/2 jijñāsayāhaṃ prakṛteḥ pūruṣasya namāmi sad-dharma-vidāṃ variṣṭham<br>
BhP_03.25.012/0 maitreya uvāca<br>
BhP_03.25.012/1 iti sva-mātur niravadyam īpsitaṃ niśamya puṃsām apavarga-vardhanam<br>
BhP_03.25.012/2 dhiyābhinandyātmavatāṃ satāṃ gatir babhāṣa īṣat-smita-śobhitānanaḥ<br>
BhP_03.25.013/0 śrī-bhagavān uvāca<br>
BhP_03.25.013/1 yoga ādhyātmikaḥ puṃsāṃ mato niḥśreyasāya me<br>
BhP_03.25.013/2 atyantoparatir yatra duḥkhasya ca sukhasya ca<br>
BhP_03.25.014/1 tam imaṃ te pravakṣyāmi yam avocaṃ purānaghe<br>
BhP_03.25.014/2 ṛṣīṇāṃ śrotu-kāmānāṃ yogaṃ sarvāṅga-naipuṇam<br>
BhP_03.25.015/1 cetaḥ khalv asya bandhāya muktaye cātmano matam<br>
BhP_03.25.015/2 guṇeṣu saktaṃ bandhāya rataṃ vā puṃsi muktaye<br>
BhP_03.25.016/1 ahaṃ mamābhimānotthaiḥ kāma-lobhādibhir malaiḥ<br>
BhP_03.25.016/2 vītaṃ yadā manaḥ śuddham aduḥkham asukhaṃ samam<br>
BhP_03.25.017/1 tadā puruṣa ātmānaṃ kevalaṃ prakṛteḥ param<br>
BhP_03.25.017/2 nirantaraṃ svayaṃ-jyotir aṇimānam akhaṇḍitam<br>
BhP_03.25.018/1 jñāna-vairāgya-yuktena bhakti-yuktena cātmanā<br>
BhP_03.25.018/2 paripaśyaty udāsīnaṃ prakṛtiṃ ca hataujasam<br>
BhP_03.25.019/1 na yujyamānayā bhaktyā bhagavaty akhilātmani<br>
BhP_03.25.019/2 sadṛśo 'sti śivaḥ panthā yogināṃ brahma-siddhaye<br>
BhP_03.25.020/1 prasaṅgam ajaraṃ pāśam ātmanaḥ kavayo viduḥ<br>
BhP_03.25.020/2 sa eva sādhuṣu kṛto mokṣa-dvāram apāvṛtam<br>
BhP_03.25.021/1 titikṣavaḥ kāruṇikāḥ suhṛdaḥ sarva-dehinām<br>
BhP_03.25.021/2 ajāta-śatravaḥ śāntāḥ sādhavaḥ sādhu-bhūṣaṇāḥ<br>
BhP_03.25.022/1 mayy ananyena bhāvena bhaktiṃ kurvanti ye dṛḍhām<br>
BhP_03.25.022/2 mat-kṛte tyakta-karmāṇas tyakta-svajana-bāndhavāḥ<br>
BhP_03.25.023/1 mad-āśrayāḥ kathā mṛṣṭāḥ śṛṇvanti kathayanti ca<br>
BhP_03.25.023/2 tapanti vividhās tāpā naitān mad-gata-cetasaḥ<br>
BhP_03.25.024/1 ta ete sādhavaḥ sādhvi sarva-saṅga-vivarjitāḥ<br>
BhP_03.25.024/2 saṅgas teṣv atha te prārthyaḥ saṅga-doṣa-harā hi te<br>
BhP_03.25.025/1 satāṃ prasaṅgān mama vīrya-saṃvido bhavanti hṛt-karṇa-rasāyanāḥ kathāḥ<br>
BhP_03.25.025/2 taj-joṣaṇād āśv apavarga-vartmani śraddhā ratir bhaktir anukramiṣyati<br>
BhP_03.25.026/1 bhaktyā pumān jāta-virāga aindriyād dṛṣṭa-śrutān mad-racanānucintayā<br>
BhP_03.25.026/2 cittasya yatto grahaṇe yoga-yukto yatiṣyate ṛjubhir yoga-mārgaiḥ<br>
BhP_03.25.027/1 asevayāyaṃ prakṛter guṇānāṃ jñānena vairāgya-vijṛmbhitena<br>
BhP_03.25.027/2 yogena mayy arpitayā ca bhaktyā māṃ pratyag-ātmānam ihāvarundhe<br>
BhP_03.25.028/0 devahūtir uvāca<br>
BhP_03.25.028/1 kācit tvayy ucitā bhaktiḥ kīdṛśī mama gocarā<br>
BhP_03.25.028/2 yayā padaṃ te nirvāṇam añjasānvāśnavā aham<br>
BhP_03.25.029/1 yo yogo bhagavad-bāṇo nirvāṇātmaṃs tvayoditaḥ<br>
BhP_03.25.029/2 kīdṛśaḥ kati cāṅgāni yatas tattvāvabodhanam<br>
BhP_03.25.030/1 tad etan me vijānīhi yathāhaṃ manda-dhīr hare<br>
BhP_03.25.030/2 sukhaṃ buddhyeya durbodhaṃ yoṣā bhavad-anugrahāt<br>
BhP_03.25.031/0 maitreya uvāca<br>
BhP_03.25.031/1 viditvārthaṃ kapilo mātur itthaṃ jāta-sneho yatra tanvābhijātaḥ<br>
BhP_03.25.031/2 tattvāmnāyaṃ yat pravadanti sāṅkhyaṃ provāca vai bhakti-vitāna-yogam<br>
BhP_03.25.032/0 śrī-bhagavān uvāca<br>
BhP_03.25.032/1 devānāṃ guṇa-liṅgānām ānuśravika-karmaṇām<br>
BhP_03.25.032/2 sattva evaika-manaso vṛttiḥ svābhāvikī tu yā<br>
BhP_03.25.034/1 animittā bhāgavatī bhaktiḥ siddher garīyasī<br>
BhP_03.25.034/2 jarayaty āśu yā kośaṃ nigīrṇam analo yathā<br>
BhP_03.25.035/1 naikātmatāṃ me spṛhayanti kecin mat-pāda-sevābhiratā mad-īhāḥ<br>
BhP_03.25.035/2 ye 'nyonyato bhāgavatāḥ prasajya sabhājayante mama pauruṣāṇi<br>
BhP_03.25.036/1 paśyanti te me rucirāṇy amba santaḥ prasanna-vaktrāruṇa-locanāni<br>
BhP_03.25.036/2 rūpāṇi divyāni vara-pradāni sākaṃ vācaṃ spṛhaṇīyāṃ vadanti<br>
BhP_03.25.037/1 tair darśanīyāvayavair udāra- vilāsa-hāsekṣita-vāma-sūktaiḥ<br>
BhP_03.25.037/2 hṛtātmano hṛta-prāṇāṃś ca bhaktir anicchato me gatim aṇvīṃ prayuṅkte<br>
BhP_03.25.038/1 atho vibhūtiṃ mama māyāvinas tām aiśvaryam aṣṭāṅgam anupravṛttam<br>
BhP_03.25.038/2 śriyaṃ bhāgavatīṃ vāspṛhayanti bhadrāṃ parasya me te 'śnuvate tu loke<br>
BhP_03.25.039/1 na karhicin mat-parāḥ śānta-rūpe naṅkṣyanti no me 'nimiṣo leḍhi hetiḥ<br>
BhP_03.25.039/2 yeṣām ahaṃ priya ātmā sutaś ca sakhā guruḥ suhṛdo daivam iṣṭam<br>
BhP_03.25.040/1 imaṃ lokaṃ tathaivāmum ātmānam ubhayāyinam<br>
BhP_03.25.040/2 ātmānam anu ye ceha ye rāyaḥ paśavo gṛhāḥ<br>
BhP_03.25.041/1 visṛjya sarvān anyāṃś ca mām evaṃ viśvato-mukham<br>
BhP_03.25.041/2 bhajanty ananyayā bhaktyā tān mṛtyor atipāraye<br>
BhP_03.25.042/1 nānyatra mad bhagavataḥ pradhāna-puruṣeśvarāt<br>
BhP_03.25.042/2 ātmanaḥ sarva-bhūtānāṃ bhayaṃ tīvraṃ nivartate<br>
BhP_03.25.043/1 mad-bhayād vāti vāto 'yaṃ sūryas tapati mad-bhayāt<br>
BhP_03.25.043/2 varṣatīndro dahaty agnir mṛtyuś carati mad-bhayāt<br>
BhP_03.25.044/1 jñāna-vairāgya-yuktena bhakti-yogena yoginaḥ<br>
BhP_03.25.044/2 kṣemāya pāda-mūlaṃ me praviśanty akuto-bhayam<br>
BhP_03.25.045/1 etāvān eva loke 'smin puṃsāṃ niḥśreyasodayaḥ<br>
BhP_03.25.045/2 tīvreṇa bhakti-yogena mano mayy arpitaṃ sthiram<br>
BhP_03.26.001/0 śrī-bhagavān uvāca<br>
BhP_03.26.001/1 atha te sampravakṣyāmi tattvānāṃ lakṣaṇaṃ pṛthak<br>
BhP_03.26.001/2 yad viditvā vimucyeta puruṣaḥ prākṛtair guṇaiḥ<br>
BhP_03.26.002/1 jñānaṃ niḥśreyasārthāya puruṣasyātma-darśanam<br>
BhP_03.26.002/2 yad āhur varṇaye tat te hṛdaya-granthi-bhedanam<br>
BhP_03.26.003/1 anādir ātmā puruṣo nirguṇaḥ prakṛteḥ paraḥ<br>
BhP_03.26.003/2 pratyag-dhāmā svayaṃ-jyotir viśvaṃ yena samanvitam<br>
BhP_03.26.004/1 sa eṣa prakṛtiṃ sūkṣmāṃ daivīṃ guṇamayīṃ vibhuḥ<br>
BhP_03.26.004/2 yadṛcchayaivopagatām abhyapadyata līlayā<br>
BhP_03.26.005/1 guṇair vicitrāḥ sṛjatīṃ sa-rūpāḥ prakṛtiṃ prajāḥ<br>
BhP_03.26.005/2 vilokya mumuhe sadyaḥ sa iha jñāna-gūhayā<br>
BhP_03.26.006/1 evaṃ parābhidhyānena kartṛtvaṃ prakṛteḥ pumān<br>
BhP_03.26.006/2 karmasu kriyamāṇeṣu guṇair ātmani manyate<br>
BhP_03.26.007/1 tad asya saṃsṛtir bandhaḥ pāra-tantryaṃ ca tat-kṛtam<br>
BhP_03.26.007/2 bhavaty akartur īśasya sākṣiṇo nirvṛtātmanaḥ<br>
BhP_03.26.008/1 kārya-kāraṇa-kartṛtve kāraṇaṃ prakṛtiṃ viduḥ<br>
BhP_03.26.008/2 bhoktṛtve sukha-duḥkhānāṃ puruṣaṃ prakṛteḥ param<br>
BhP_03.26.009/0 devahūtir uvāca<br>
BhP_03.26.009/1 prakṛteḥ puruṣasyāpi lakṣaṇaṃ puruṣottama<br>
BhP_03.26.009/2 brūhi kāraṇayor asya sad-asac ca yad-ātmakam<br>
BhP_03.26.010/0 śrī-bhagavān uvāca<br>
BhP_03.26.010/1 yat tat tri-guṇam avyaktaṃ nityaṃ sad-asad-ātmakam<br>
BhP_03.26.010/2 pradhānaṃ prakṛtiṃ prāhur aviśeṣaṃ viśeṣavat<br>
BhP_03.26.011/1 pañcabhiḥ pañcabhir brahma caturbhir daśabhis tathā<br>
BhP_03.26.011/2 etac catur-viṃśatikaṃ gaṇaṃ prādhānikaṃ viduḥ<br>
BhP_03.26.012/1 mahā-bhūtāni pañcaiva bhūr āpo 'gnir marun nabhaḥ<br>
BhP_03.26.012/2 tan-mātrāṇi ca tāvanti gandhādīni matāni me<br>
BhP_03.26.013/1 indriyāṇi daśa śrotraṃ tvag dṛg rasana-nāsikāḥ<br>
BhP_03.26.013/2 vāk karau caraṇau meḍhraṃ pāyur daśama ucyate<br>
BhP_03.26.014/1 mano buddhir ahaṅkāraś cittam ity antar-ātmakam<br>
BhP_03.26.014/2 caturdhā lakṣyate bhedo vṛttyā lakṣaṇa-rūpayā<br>
BhP_03.26.015/1 etāvān eva saṅkhyāto brahmaṇaḥ sa-guṇasya ha<br>
BhP_03.26.015/2 sanniveśo mayā prokto yaḥ kālaḥ pañca-viṃśakaḥ<br>
BhP_03.26.016/1 prabhāvaṃ pauruṣaṃ prāhuḥ kālam eke yato bhayam<br>
BhP_03.26.016/2 ahaṅkāra-vimūḍhasya kartuḥ prakṛtim īyuṣaḥ<br>
BhP_03.26.017/1 prakṛter guṇa-sāmyasya nirviśeṣasya mānavi<br>
BhP_03.26.017/2 ceṣṭā yataḥ sa bhagavān kāla ity upalakṣitaḥ<br>
BhP_03.26.018/1 antaḥ puruṣa-rūpeṇa kāla-rūpeṇa yo bahiḥ<br>
BhP_03.26.018/2 samanvety eṣa sattvānāṃ bhagavān ātma-māyayā<br>
BhP_03.26.019/1 daivāt kṣubhita-dharmiṇyāṃ svasyāṃ yonau paraḥ pumān<br>
BhP_03.26.019/2 ādhatta vīryaṃ sāsūta mahat-tattvaṃ hiraṇmayam<br>
BhP_03.26.020/1 viśvam ātma-gataṃ vyañjan kūṭa-stho jagad-aṅkuraḥ<br>
BhP_03.26.020/2 sva-tejasāpibat tīvram ātma-prasvāpanaṃ tamaḥ<br>
BhP_03.26.021/1 yat tat sattva-guṇaṃ svacchaṃ śāntaṃ bhagavataḥ padam<br>
BhP_03.26.021/2 yad āhur vāsudevākhyaṃ cittaṃ tan mahad-ātmakam<br>
BhP_03.26.022/1 svacchatvam avikāritvaṃ śāntatvam iti cetasaḥ<br>
BhP_03.26.022/2 vṛttibhir lakṣaṇaṃ proktaṃ yathāpāṃ prakṛtiḥ parā<br>
BhP_03.26.023/1 mahat-tattvād vikurvāṇād bhagavad-vīrya-sambhavāt<br>
BhP_03.26.023/2 kriyā-śaktir ahaṅkāras tri-vidhaḥ samapadyata<br>
BhP_03.26.024/1 vaikārikas taijasaś ca tāmasaś ca yato bhavaḥ<br>
BhP_03.26.024/2 manasaś cendriyāṇāṃ ca bhūtānāṃ mahatām api<br>
BhP_03.26.025/1 sahasra-śirasaṃ sākṣād yam anantaṃ pracakṣate<br>
BhP_03.26.025/2 saṅkarṣaṇākhyaṃ puruṣaṃ bhūtendriya-manomayam<br>
BhP_03.26.026/1 kartṛtvaṃ karaṇatvaṃ ca kāryatvaṃ ceti lakṣaṇam<br>
BhP_03.26.026/2 śānta-ghora-vimūḍhatvam iti vā syād ahaṅkṛteḥ<br>
BhP_03.26.027/1 vaikārikād vikurvāṇān manas-tattvam ajāyata<br>
BhP_03.26.027/2 yat-saṅkalpa-vikalpābhyāṃ vartate kāma-sambhavaḥ<br>
BhP_03.26.028/1 yad vidur hy aniruddhākhyaṃ hṛṣīkāṇām adhīśvaram<br>
BhP_03.26.028/2 śāradendīvara-śyāmaṃ saṃrādhyaṃ yogibhiḥ śanaiḥ<br>
BhP_03.26.029/1 taijasāt tu vikurvāṇād buddhi-tattvam abhūt sati<br>
BhP_03.26.029/2 dravya-sphuraṇa-vijñānam indriyāṇām anugrahaḥ<br>
BhP_03.26.030/1 saṃśayo 'tha viparyāso niścayaḥ smṛtir eva ca<br>
BhP_03.26.030/2 svāpa ity ucyate buddher lakṣaṇaṃ vṛttitaḥ pṛthak<br>
BhP_03.26.031/1 taijasānīndriyāṇy eva kriyā-jñāna-vibhāgaśaḥ<br>
BhP_03.26.031/2 prāṇasya hi kriyā-śaktir buddher vijñāna-śaktitā<br>
BhP_03.26.032/1 tāmasāc ca vikurvāṇād bhagavad-vīrya-coditāt<br>
BhP_03.26.032/2 śabda-mātram abhūt tasmān nabhaḥ śrotraṃ tu śabdagam<br>
BhP_03.26.033/1 arthāśrayatvaṃ śabdasya draṣṭur liṅgatvam eva ca<br>
BhP_03.26.033/2 tan-mātratvaṃ ca nabhaso lakṣaṇaṃ kavayo viduḥ<br>
BhP_03.26.034/1 bhūtānāṃ chidra-dātṛtvaṃ bahir antaram eva ca<br>
BhP_03.26.034/2 prāṇendriyātma-dhiṣṇyatvaṃ nabhaso vṛtti-lakṣaṇam<br>
BhP_03.26.035/1 nabhasaḥ śabda-tanmātrāt kāla-gatyā vikurvataḥ<br>
BhP_03.26.035/2 sparśo 'bhavat tato vāyus tvak sparśasya ca saṅgrahaḥ<br>
BhP_03.26.036/1 mṛdutvaṃ kaṭhinatvaṃ ca śaityam uṣṇatvam eva ca<br>
BhP_03.26.036/2 etat sparśasya sparśatvaṃ tan-mātratvaṃ nabhasvataḥ<br>
BhP_03.26.037/1 cālanaṃ vyūhanaṃ prāptir netṛtvaṃ dravya-śabdayoḥ<br>
BhP_03.26.037/2 sarvendriyāṇām ātmatvaṃ vāyoḥ karmābhilakṣaṇam<br>
BhP_03.26.038/1 vāyoś ca sparśa-tanmātrād rūpaṃ daiveritād abhūt<br>
BhP_03.26.038/2 samutthitaṃ tatas tejaś cakṣū rūpopalambhanam<br>
BhP_03.26.039/1 dravyākṛtitvaṃ guṇatā vyakti-saṃsthātvam eva ca<br>
BhP_03.26.039/2 tejastvaṃ tejasaḥ sādhvi rūpa-mātrasya vṛttayaḥ<br>
BhP_03.26.040/1 dyotanaṃ pacanaṃ pānam adanaṃ hima-mardanam<br>
BhP_03.26.040/2 tejaso vṛttayas tv etāḥ śoṣaṇaṃ kṣut tṛḍ eva ca<br>
BhP_03.26.041/1 rūpa-mātrād vikurvāṇāt tejaso daiva-coditāt<br>
BhP_03.26.041/2 rasa-mātram abhūt tasmād ambho jihvā rasa-grahaḥ<br>
BhP_03.26.042/1 kaṣāyo madhuras tiktaḥ kaṭv amla iti naikadhā<br>
BhP_03.26.042/2 bhautikānāṃ vikāreṇa rasa eko vibhidyate<br>
BhP_03.26.043/1 kledanaṃ piṇḍanaṃ tṛptiḥ prāṇanāpyāyanondanam<br>
BhP_03.26.043/2 tāpāpanodo bhūyastvam ambhaso vṛttayas tv imāḥ<br>
BhP_03.26.044/1 rasa-mātrād vikurvāṇād ambhaso daiva-coditāt<br>
BhP_03.26.044/2 gandha-mātram abhūt tasmāt pṛthvī ghrāṇas tu gandhagaḥ<br>
BhP_03.26.045/1 karambha-pūti-saurabhya- śāntogrāmlādibhiḥ pṛthak<br>
BhP_03.26.045/2 dravyāvayava-vaiṣamyād gandha eko vibhidyate<br>
BhP_03.26.046/1 bhāvanaṃ brahmaṇaḥ sthānaṃ dhāraṇaṃ sad-viśeṣaṇam<br>
BhP_03.26.046/2 sarva-sattva-guṇodbhedaḥ pṛthivī-vṛtti-lakṣaṇam<br>
BhP_03.26.047/1 nabho-guṇa-viśeṣo 'rtho yasya tac chrotram ucyate<br>
BhP_03.26.047/2 vāyor guṇa-viśeṣo 'rtho yasya tat sparśanaṃ viduḥ<br>
BhP_03.26.048/1 tejo-guṇa-viśeṣo 'rtho yasya tac cakṣur ucyate<br>
BhP_03.26.048/2 ambho-guṇa-viśeṣo 'rtho yasya tad rasanaṃ viduḥ<br>
BhP_03.26.048/3 bhūmer guṇa-viśeṣo 'rtho yasya sa ghrāṇa ucyate<br>
BhP_03.26.049/1 parasya dṛśyate dharmo hy aparasmin samanvayāt<br>
BhP_03.26.049/2 ato viśeṣo bhāvānāṃ bhūmāv evopalakṣyate<br>
BhP_03.26.050/1 etāny asaṃhatya yadā mahad-ādīni sapta vai<br>
BhP_03.26.050/2 kāla-karma-guṇopeto jagad-ādir upāviśat<br>
BhP_03.26.051/1 tatas tenānuviddhebhyo yuktebhyo 'ṇḍam acetanam<br>
BhP_03.26.051/2 utthitaṃ puruṣo yasmād udatiṣṭhad asau virāṭ<br>
BhP_03.26.052/1 etad aṇḍaṃ viśeṣākhyaṃ krama-vṛddhair daśottaraiḥ<br>
BhP_03.26.052/2 toyādibhiḥ parivṛtaṃ pradhānenāvṛtair bahiḥ<br>
BhP_03.26.052/3 yatra loka-vitāno 'yaṃ rūpaṃ bhagavato hareḥ<br>
BhP_03.26.053/1 hiraṇmayād aṇḍa-kośād utthāya salile śayāt<br>
BhP_03.26.053/2 tam āviśya mahā-devo bahudhā nirbibheda kham<br>
BhP_03.26.054/1 nirabhidyatāsya prathamaṃ mukhaṃ vāṇī tato 'bhavat<br>
BhP_03.26.054/2 vāṇyā vahnir atho nāse prāṇoto ghrāṇa etayoḥ<br>
BhP_03.26.055/1 ghrāṇād vāyur abhidyetām akṣiṇī cakṣur etayoḥ<br>
BhP_03.26.055/2 tasmāt sūryo nyabhidyetāṃ karṇau śrotraṃ tato diśaḥ<br>
BhP_03.26.056/1 nirbibheda virājas tvag- roma-śmaśrv-ādayas tataḥ<br>
BhP_03.26.056/2 tata oṣadhayaś cāsan śiśnaṃ nirbibhide tataḥ<br>
BhP_03.26.057/1 retas tasmād āpa āsan nirabhidyata vai gudam<br>
BhP_03.26.057/2 gudād apāno 'pānāc ca mṛtyur loka-bhayaṅkaraḥ<br>
BhP_03.26.058/1 hastau ca nirabhidyetāṃ balaṃ tābhyāṃ tataḥ svarāṭ<br>
BhP_03.26.058/2 pādau ca nirabhidyetāṃ gatis tābhyāṃ tato hariḥ<br>
BhP_03.26.059/1 nāḍyo 'sya nirabhidyanta tābhyo lohitam ābhṛtam<br>
BhP_03.26.059/2 nadyas tataḥ samabhavann udaraṃ nirabhidyata<br>
BhP_03.26.060/1 kṣut-pipāse tataḥ syātāṃ samudras tv etayor abhūt<br>
BhP_03.26.060/2 athāsya hṛdayaṃ bhinnaṃ hṛdayān mana utthitam<br>
BhP_03.26.061/1 manasaś candramā jāto buddhir buddher girāṃ patiḥ<br>
BhP_03.26.061/2 ahaṅkāras tato rudraś cittaṃ caityas tato 'bhavat<br>
BhP_03.26.062/1 ete hy abhyutthitā devā naivāsyotthāpane 'śakan<br>
BhP_03.26.062/2 punar āviviśuḥ khāni tam utthāpayituṃ kramāt<br>
BhP_03.26.063/1 vahnir vācā mukhaṃ bheje nodatiṣṭhat tadā virāṭ<br>
BhP_03.26.063/2 ghrāṇena nāsike vāyur nodatiṣṭhat tadā virāṭ<br>
BhP_03.26.064/1 akṣiṇī cakṣuṣādityo nodatiṣṭhat tadā virāṭ<br>
BhP_03.26.064/2 śrotreṇa karṇau ca diśo nodatiṣṭhat tadā virāṭ<br>
BhP_03.26.065/1 tvacaṃ romabhir oṣadhyo nodatiṣṭhat tadā virāṭ<br>
BhP_03.26.065/2 retasā śiśnam āpas tu nodatiṣṭhat tadā virāṭ<br>
BhP_03.26.066/1 gudaṃ mṛtyur apānena nodatiṣṭhat tadā virāṭ<br>
BhP_03.26.066/2 hastāv indro balenaiva nodatiṣṭhat tadā virāṭ<br>
BhP_03.26.067/1 viṣṇur gatyaiva caraṇau nodatiṣṭhat tadā virāṭ<br>
BhP_03.26.067/2 nāḍīr nadyo lohitena nodatiṣṭhat tadā virāṭ<br>
BhP_03.26.068/1 kṣut-tṛḍbhyām udaraṃ sindhur nodatiṣṭhat tadā virāṭ<br>
BhP_03.26.068/2 hṛdayaṃ manasā candro nodatiṣṭhat tadā virāṭ<br>
BhP_03.26.069/1 buddhyā brahmāpi hṛdayaṃ nodatiṣṭhat tadā virāṭ<br>
BhP_03.26.069/2 rudro 'bhimatyā hṛdayaṃ nodatiṣṭhat tadā virāṭ<br>
BhP_03.26.070/1 cittena hṛdayaṃ caityaḥ kṣetra-jñaḥ prāviśad yadā<br>
BhP_03.26.070/2 virāṭ tadaiva puruṣaḥ salilād udatiṣṭhata<br>
BhP_03.26.071/1 yathā prasuptaṃ puruṣaṃ prāṇendriya-mano-dhiyaḥ<br>
BhP_03.26.071/2 prabhavanti vinā yena notthāpayitum ojasā<br>
BhP_03.26.072/1 tam asmin pratyag-ātmānaṃ dhiyā yoga-pravṛttayā<br>
BhP_03.26.072/2 bhaktyā viraktyā jñānena vivicyātmani cintayet<br>
BhP_03.27.001/0 śrī-bhagavān uvāca<br>
BhP_03.27.001/1 prakṛti-stho 'pi puruṣo nājyate prākṛtair guṇaiḥ<br>
BhP_03.27.001/2 avikārād akartṛtvān nirguṇatvāj jalārkavat<br>
BhP_03.27.002/1 sa eṣa yarhi prakṛter guṇeṣv abhiviṣajjate<br>
BhP_03.27.002/2 ahaṅkriyā-vimūḍhātmā kartāsmīty abhimanyate<br>
BhP_03.27.003/1 tena saṃsāra-padavīm avaśo 'bhyety anirvṛtaḥ<br>
BhP_03.27.003/2 prāsaṅgikaiḥ karma-doṣaiḥ sad-asan-miśra-yoniṣu<br>
BhP_03.27.004/1 arthe hy avidyamāne 'pi saṃsṛtir na nivartate<br>
BhP_03.27.004/2 dhyāyato viṣayān asya svapne 'narthāgamo yathā<br>
BhP_03.27.005/1 ata eva śanaiś cittaṃ prasaktam asatāṃ pathi<br>
BhP_03.27.005/2 bhakti-yogena tīvreṇa viraktyā ca nayed vaśam<br>
BhP_03.27.006/1 yamādibhir yoga-pathair abhyasañ śraddhayānvitaḥ<br>
BhP_03.27.006/2 mayi bhāvena satyena mat-kathā-śravaṇena ca<br>
BhP_03.27.007/1 sarva-bhūta-samatvena nirvaireṇāprasaṅgataḥ<br>
BhP_03.27.007/2 brahmacaryeṇa maunena sva-dharmeṇa balīyasā<br>
BhP_03.27.008/1 yadṛcchayopalabdhena santuṣṭo mita-bhuṅ muniḥ<br>
BhP_03.27.008/2 vivikta-śaraṇaḥ śānto maitraḥ karuṇa ātmavān<br>
BhP_03.27.009/1 sānubandhe ca dehe 'sminn akurvann asad-āgraham<br>
BhP_03.27.009/2 jñānena dṛṣṭa-tattvena prakṛteḥ puruṣasya ca<br>
BhP_03.27.010/1 nivṛtta-buddhy-avasthāno dūrī-bhūtānya-darśanaḥ<br>
BhP_03.27.010/2 upalabhyātmanātmānaṃ cakṣuṣevārkam ātma-dṛk<br>
BhP_03.27.011/1 mukta-liṅgaṃ sad-ābhāsam asati pratipadyate<br>
BhP_03.27.011/2 sato bandhum asac-cakṣuḥ sarvānusyūtam advayam<br>
BhP_03.27.012/1 yathā jala-stha ābhāsaḥ sthala-sthenāvadṛśyate<br>
BhP_03.27.012/2 svābhāsena tathā sūryo jala-sthena divi sthitaḥ<br>
BhP_03.27.013/1 evaṃ trivṛd-ahaṅkāro bhūtendriya-manomayaiḥ<br>
BhP_03.27.013/2 svābhāsair lakṣito 'nena sad-ābhāsena satya-dṛk<br>
BhP_03.27.014/1 bhūta-sūkṣmendriya-mano- buddhy-ādiṣv iha nidrayā<br>
BhP_03.27.014/2 līneṣv asati yas tatra vinidro nirahaṅkriyaḥ<br>
BhP_03.27.015/1 manyamānas tadātmānam anaṣṭo naṣṭavan mṛṣā<br>
BhP_03.27.015/2 naṣṭe 'haṅkaraṇe draṣṭā naṣṭa-vitta ivāturaḥ<br>
BhP_03.27.016/1 evaṃ pratyavamṛśyāsāv ātmānaṃ pratipadyate<br>
BhP_03.27.016/2 sāhaṅkārasya dravyasya yo 'vasthānam anugrahaḥ<br>
BhP_03.27.017/0 devahūtir uvāca<br>
BhP_03.27.017/1 puruṣaṃ prakṛtir brahman na vimuñcati karhicit<br>
BhP_03.27.017/2 anyonyāpāśrayatvāc ca nityatvād anayoḥ prabho<br>
BhP_03.27.018/1 yathā gandhasya bhūmeś ca na bhāvo vyatirekataḥ<br>
BhP_03.27.018/2 apāṃ rasasya ca yathā tathā buddheḥ parasya ca<br>
BhP_03.27.019/1 akartuḥ karma-bandho 'yaṃ puruṣasya yad-āśrayaḥ<br>
BhP_03.27.019/2 guṇeṣu satsu prakṛteḥ kaivalyaṃ teṣv ataḥ katham<br>
BhP_03.27.020/1 kvacit tattvāvamarśena nivṛttaṃ bhayam ulbaṇam<br>
BhP_03.27.020/2 anivṛtta-nimittatvāt punaḥ pratyavatiṣṭhate<br>
BhP_03.27.021/0 śrī-bhagavān uvāca<br>
BhP_03.27.021/1 animitta-nimittena sva-dharmeṇāmalātmanā<br>
BhP_03.27.021/2 tīvrayā mayi bhaktyā ca śruta-sambhṛtayā ciram<br>
BhP_03.27.022/1 jñānena dṛṣṭa-tattvena vairāgyeṇa balīyasā<br>
BhP_03.27.022/2 tapo-yuktena yogena tīvreṇātma-samādhinā<br>
BhP_03.27.023/1 prakṛtiḥ puruṣasyeha dahyamānā tv ahar-niśam<br>
BhP_03.27.023/2 tiro-bhavitrī śanakair agner yonir ivāraṇiḥ<br>
BhP_03.27.024/1 bhukta-bhogā parityaktā dṛṣṭa-doṣā ca nityaśaḥ<br>
BhP_03.27.024/2 neśvarasyāśubhaṃ dhatte sve mahimni sthitasya ca<br>
BhP_03.27.025/1 yathā hy apratibuddhasya prasvāpo bahv-anartha-bhṛt<br>
BhP_03.27.025/2 sa eva pratibuddhasya na vai mohāya kalpate<br>
BhP_03.27.026/1 evaṃ vidita-tattvasya prakṛtir mayi mānasam<br>
BhP_03.27.026/2 yuñjato nāpakuruta ātmārāmasya karhicit<br>
BhP_03.27.027/1 yadaivam adhyātma-rataḥ kālena bahu-janmanā<br>
BhP_03.27.027/2 sarvatra jāta-vairāgya ābrahma-bhuvanān muniḥ<br>
BhP_03.27.028/1 mad-bhaktaḥ pratibuddhārtho mat-prasādena bhūyasā<br>
BhP_03.27.028/2 niḥśreyasaṃ sva-saṃsthānaṃ kaivalyākhyaṃ mad-āśrayam<br>
BhP_03.27.029/1 prāpnotīhāñjasā dhīraḥ sva-dṛśā cchinna-saṃśayaḥ<br>
BhP_03.27.029/2 yad gatvā na nivarteta yogī liṅgād vinirgame<br>
BhP_03.27.030/1 yadā na yogopacitāsu ceto māyāsu siddhasya viṣajjate 'ṅga<br>
BhP_03.27.030/2 ananya-hetuṣv atha me gatiḥ syād ātyantikī yatra na mṛtyu-hāsaḥ<br>
BhP_03.28.001/0 śrī-bhagavān uvāca<br>
BhP_03.28.001/1 yogasya lakṣaṇaṃ vakṣye sabījasya nṛpātmaje<br>
BhP_03.28.001/2 mano yenaiva vidhinā prasannaṃ yāti sat-patham<br>
BhP_03.28.002/1 sva-dharmācaraṇaṃ śaktyā vidharmāc ca nivartanam<br>
BhP_03.28.002/2 daivāl labdhena santoṣa ātmavic-caraṇārcanam<br>
BhP_03.28.003/1 grāmya-dharma-nivṛttiś ca mokṣa-dharma-ratis tathā<br>
BhP_03.28.003/2 mita-medhyādanaṃ śaśvad vivikta-kṣema-sevanam<br>
BhP_03.28.004/1 ahiṃsā satyam asteyaṃ yāvad-artha-parigrahaḥ<br>
BhP_03.28.004/2 brahmacaryaṃ tapaḥ śaucaṃ svādhyāyaḥ puruṣārcanam<br>
BhP_03.28.005/1 maunaṃ sad-āsana-jayaḥ sthairyaṃ prāṇa-jayaḥ śanaiḥ<br>
BhP_03.28.005/2 pratyāhāraś cendriyāṇāṃ viṣayān manasā hṛdi<br>
BhP_03.28.006/1 sva-dhiṣṇyānām eka-deśe manasā prāṇa-dhāraṇam<br>
BhP_03.28.006/2 vaikuṇṭha-līlābhidhyānaṃ samādhānaṃ tathātmanaḥ<br>
BhP_03.28.007/1 etair anyaiś ca pathibhir mano duṣṭam asat-patham<br>
BhP_03.28.007/2 buddhyā yuñjīta śanakair jita-prāṇo hy atandritaḥ<br>
BhP_03.28.008/1 śucau deśe pratiṣṭhāpya vijitāsana āsanam<br>
BhP_03.28.008/2 tasmin svasti samāsīna ṛju-kāyaḥ samabhyaset<br>
BhP_03.28.009/1 prāṇasya śodhayen mārgaṃ pūra-kumbhaka-recakaiḥ<br>
BhP_03.28.009/2 pratikūlena vā cittaṃ yathā sthiram acañcalam<br>
BhP_03.28.010/1 mano 'cirāt syād virajaṃ jita-śvāsasya yoginaḥ<br>
BhP_03.28.010/2 vāyv-agnibhyāṃ yathā lohaṃ dhmātaṃ tyajati vai malam<br>
BhP_03.28.011/1 prāṇāyāmair dahed doṣān dhāraṇābhiś ca kilbiṣān<br>
BhP_03.28.011/2 pratyāhāreṇa saṃsargān dhyānenānīśvarān guṇān<br>
BhP_03.28.012/1 yadā manaḥ svaṃ virajaṃ yogena susamāhitam<br>
BhP_03.28.012/2 kāṣṭhāṃ bhagavato dhyāyet sva-nāsāgrāvalokanaḥ<br>
BhP_03.28.013/1 prasanna-vadanāmbhojaṃ padma-garbhāruṇekṣaṇam<br>
BhP_03.28.013/2 nīlotpala-dala-śyāmaṃ śaṅkha-cakra-gadā-dharam<br>
BhP_03.28.014/1 lasat-paṅkaja-kiñjalka- pīta-kauśeya-vāsasam<br>
BhP_03.28.014/2 śrīvatsa-vakṣasaṃ bhrājat kaustubhāmukta-kandharam<br>
BhP_03.28.015/1 matta-dvirepha-kalayā parītaṃ vana-mālayā<br>
BhP_03.28.015/2 parārdhya-hāra-valaya- kirīṭāṅgada-nūpuram<br>
BhP_03.28.016/1 kāñcī-guṇollasac-chroṇiṃ hṛdayāmbhoja-viṣṭaram<br>
BhP_03.28.016/2 darśanīyatamaṃ śāntaṃ mano-nayana-vardhanam<br>
BhP_03.28.017/1 apīcya-darśanaṃ śaśvat sarva-loka-namaskṛtam<br>
BhP_03.28.017/2 santaṃ vayasi kaiśore bhṛtyānugraha-kātaram<br>
BhP_03.28.018/1 kīrtanya-tīrtha-yaśasaṃ puṇya-śloka-yaśaskaram<br>
BhP_03.28.018/2 dhyāyed devaṃ samagrāṅgaṃ yāvan na cyavate manaḥ<br>
BhP_03.28.019/1 sthitaṃ vrajantam āsīnaṃ śayānaṃ vā guhāśayam<br>
BhP_03.28.019/2 prekṣaṇīyehitaṃ dhyāyec chuddha-bhāvena cetasā<br>
BhP_03.28.020/1 tasmin labdha-padaṃ cittaṃ sarvāvayava-saṃsthitam<br>
BhP_03.28.020/2 vilakṣyaikatra saṃyujyād aṅge bhagavato muniḥ<br>
BhP_03.28.021/1 sañcintayed bhagavataś caraṇāravindaṃ<br>
BhP_03.28.021/2 vajrāṅkuśa-dhvaja-saroruha-lāñchanāḍhyam<br>
BhP_03.28.021/3 uttuṅga-rakta-vilasan-nakha-cakravāla-<br>
BhP_03.28.021/4 jyotsnābhir āhata-mahad-dhṛdayāndhakāram<br>
BhP_03.28.022/1 yac-chauca-niḥsṛta-sarit-pravarodakena<br>
BhP_03.28.022/2 tīrthena mūrdhny adhikṛtena śivaḥ śivo 'bhūt<br>
BhP_03.28.022/3 dhyātur manaḥ-śamala-śaila-nisṛṣṭa-vajraṃ<br>
BhP_03.28.022/4 dhyāyec ciraṃ bhagavataś caraṇāravindam<br>
BhP_03.28.023/1 jānu-dvayaṃ jalaja-locanayā jananyā<br>
BhP_03.28.023/2 lakṣmyākhilasya sura-vanditayā vidhātuḥ<br>
BhP_03.28.023/3 ūrvor nidhāya kara-pallava-rociṣā yat<br>
BhP_03.28.023/4 saṃlālitaṃ hṛdi vibhor abhavasya kuryāt<br>
BhP_03.28.024/1 ūrū suparṇa-bhujayor adhi śobhamānāv<br>
BhP_03.28.024/2 ojo-nidhī atasikā-kusumāvabhāsau<br>
BhP_03.28.024/3 vyālambi-pīta-vara-vāsasi vartamāna-<br>
BhP_03.28.024/4 kāñcī-kalāpa-parirambhi nitamba-bimbam<br>
BhP_03.28.025/1 nābhi-hradaṃ bhuvana-kośa-guhodara-sthaṃ<br>
BhP_03.28.025/2 yatrātma-yoni-dhiṣaṇākhila-loka-padmam<br>
BhP_03.28.025/3 vyūḍhaṃ harin-maṇi-vṛṣa-stanayor amuṣya<br>
BhP_03.28.025/4 dhyāyed dvayaṃ viśada-hāra-mayūkha-gauram<br>
BhP_03.28.026/1 vakṣo 'dhivāsam ṛṣabhasya mahā-vibhūteḥ<br>
BhP_03.28.026/2 puṃsāṃ mano-nayana-nirvṛtim ādadhānam<br>
BhP_03.28.026/3 kaṇṭhaṃ ca kaustubha-maṇer adhibhūṣaṇārthaṃ<br>
BhP_03.28.026/4 kuryān manasy akhila-loka-namaskṛtasya<br>
BhP_03.28.027/1 bāhūṃś ca mandara-gireḥ parivartanena<br>
BhP_03.28.027/2 nirṇikta-bāhu-valayān adhiloka-pālān<br>
BhP_03.28.027/3 sañcintayed daśa-śatāram asahya-tejaḥ<br>
BhP_03.28.027/4 śaṅkhaṃ ca tat-kara-saroruha-rāja-haṃsam<br>
BhP_03.28.028/1 kaumodakīṃ bhagavato dayitāṃ smareta<br>
BhP_03.28.028/2 digdhām arāti-bhaṭa-śoṇita-kardamena<br>
BhP_03.28.028/3 mālāṃ madhuvrata-varūtha-giropaghuṣṭāṃ<br>
BhP_03.28.028/4 caityasya tattvam amalaṃ maṇim asya kaṇṭhe<br>
BhP_03.28.029/1 bhṛtyānukampita-dhiyeha gṛhīta-mūrteḥ<br>
BhP_03.28.029/2 sañcintayed bhagavato vadanāravindam<br>
BhP_03.28.029/3 yad visphuran-makara-kuṇḍala-valgitena<br>
BhP_03.28.029/4 vidyotitāmala-kapolam udāra-nāsam<br>
BhP_03.28.030/1 yac chrī-niketam alibhiḥ parisevyamānaṃ<br>
BhP_03.28.030/2 bhūtyā svayā kuṭila-kuntala-vṛnda-juṣṭam<br>
BhP_03.28.030/3 mīna-dvayāśrayam adhikṣipad abja-netraṃ<br>
BhP_03.28.030/4 dhyāyen manomayam atandrita ullasad-bhru<br>
BhP_03.28.031/1 tasyāvalokam adhikaṃ kṛpayātighora-<br>
BhP_03.28.031/2 tāpa-trayopaśamanāya nisṛṣṭam akṣṇoḥ<br>
BhP_03.28.031/3 snigdha-smitānuguṇitaṃ vipula-prasādaṃ<br>
BhP_03.28.031/4 dhyāyec ciraṃ vipula-bhāvanayā guhāyām<br>
BhP_03.28.032/1 hāsaṃ harer avanatākhila-loka-tīvra-<br>
BhP_03.28.032/2 śokāśru-sāgara-viśoṣaṇam atyudāram<br>
BhP_03.28.032/3 sammohanāya racitaṃ nija-māyayāsya<br>
BhP_03.28.032/4 bhrū-maṇḍalaṃ muni-kṛte makara-dhvajasya<br>
BhP_03.28.033/1 dhyānāyanaṃ prahasitaṃ bahulādharoṣṭha-<br>
BhP_03.28.033/2 bhāsāruṇāyita-tanu-dvija-kunda-paṅkti<br>
BhP_03.28.033/3 dhyāyet svadeha-kuhare 'vasitasya viṣṇor<br>
BhP_03.28.033/4 bhaktyārdrayārpita-manā na pṛthag didṛkṣet<br>
BhP_03.28.034/1 evaṃ harau bhagavati pratilabdha-bhāvo<br>
BhP_03.28.034/2 bhaktyā dravad-dhṛdaya utpulakaḥ pramodāt<br>
BhP_03.28.034/3 autkaṇṭhya-bāṣpa-kalayā muhur ardyamānas<br>
BhP_03.28.034/4 tac cāpi citta-baḍiśaṃ śanakair viyuṅkte<br>
BhP_03.28.035/1 muktāśrayaṃ yarhi nirviṣayaṃ viraktaṃ<br>
BhP_03.28.035/2 nirvāṇam ṛcchati manaḥ sahasā yathārciḥ<br>
BhP_03.28.035/3 ātmānam atra puruṣo 'vyavadhānam ekam<br>
BhP_03.28.035/4 anvīkṣate pratinivṛtta-guṇa-pravāhaḥ<br>
BhP_03.28.036/1 so 'py etayā caramayā manaso nivṛttyā<br>
BhP_03.28.036/2 tasmin mahimny avasitaḥ sukha-duḥkha-bāhye<br>
BhP_03.28.036/3 hetutvam apy asati kartari duḥkhayor yat<br>
BhP_03.28.036/4 svātman vidhatta upalabdha-parātma-kāṣṭhaḥ<br>
BhP_03.28.037/1 dehaṃ ca taṃ na caramaḥ sthitam utthitaṃ vā<br>
BhP_03.28.037/2 siddho vipaśyati yato 'dhyagamat svarūpam<br>
BhP_03.28.037/3 daivād upetam atha daiva-vaśād apetaṃ<br>
BhP_03.28.037/4 vāso yathā parikṛtaṃ madirā-madāndhaḥ<br>
BhP_03.28.038/1 deho 'pi daiva-vaśagaḥ khalu karma yāvat<br>
BhP_03.28.038/2 svārambhakaṃ pratisamīkṣata eva sāsuḥ<br>
BhP_03.28.038/3 taṃ sa-prapañcam adhirūḍha-samādhi-yogaḥ<br>
BhP_03.28.038/4 svāpnaṃ punar na bhajate pratibuddha-vastuḥ<br>
BhP_03.28.039/1 yathā putrāc ca vittāc ca pṛthaṅ martyaḥ pratīyate<br>
BhP_03.28.039/2 apy ātmatvenābhimatād dehādeḥ puruṣas tathā<br>
BhP_03.28.040/1 yatholmukād visphuliṅgād dhūmād vāpi sva-sambhavāt<br>
BhP_03.28.040/2 apy ātmatvenābhimatād yathāgniḥ pṛthag ulmukāt<br>
BhP_03.28.041/1 bhūtendriyāntaḥ-karaṇāt pradhānāj jīva-saṃjñitāt<br>
BhP_03.28.041/2 ātmā tathā pṛthag draṣṭā bhagavān brahma-saṃjñitaḥ<br>
BhP_03.28.042/1 sarva-bhūteṣu cātmānaṃ sarva-bhūtāni cātmani<br>
BhP_03.28.042/2 īkṣetānanya-bhāvena bhūteṣv iva tad-ātmatām<br>
BhP_03.28.043/1 sva-yoniṣu yathā jyotir ekaṃ nānā pratīyate<br>
BhP_03.28.043/2 yonīnāṃ guṇa-vaiṣamyāt tathātmā prakṛtau sthitaḥ<br>
BhP_03.28.044/1 tasmād imāṃ svāṃ prakṛtiṃ daivīṃ sad-asad-ātmikām<br>
BhP_03.28.044/2 durvibhāvyāṃ parābhāvya svarūpeṇāvatiṣṭhate<br>
BhP_03.29.001/0 devahūtir uvāca<br>
BhP_03.29.001/1 lakṣaṇaṃ mahad-ādīnāṃ prakṛteḥ puruṣasya ca<br>
BhP_03.29.001/2 svarūpaṃ lakṣyate 'mīṣāṃ yena tat-pāramārthikam<br>
BhP_03.29.002/1 yathā sāṅkhyeṣu kathitaṃ yan-mūlaṃ tat pracakṣate<br>
BhP_03.29.002/2 bhakti-yogasya me mārgaṃ brūhi vistaraśaḥ prabho<br>
BhP_03.29.003/1 virāgo yena puruṣo bhagavan sarvato bhavet<br>
BhP_03.29.003/2 ācakṣva jīva-lokasya vividhā mama saṃsṛtīḥ<br>
BhP_03.29.004/1 kālasyeśvara-rūpasya pareṣāṃ ca parasya te<br>
BhP_03.29.004/2 svarūpaṃ bata kurvanti yad-dhetoḥ kuśalaṃ janāḥ<br>
BhP_03.29.005/1 lokasya mithyābhimater acakṣuṣaś ciraṃ prasuptasya tamasy anāśraye<br>
BhP_03.29.005/2 śrāntasya karmasv anuviddhayā dhiyā tvam āvirāsīḥ kila yoga-bhāskaraḥ<br>
BhP_03.29.006/0 maitreya uvāca<br>
BhP_03.29.006/1 iti mātur vacaḥ ślakṣṇaṃ pratinandya mahā-muniḥ<br>
BhP_03.29.006/2 ābabhāṣe kuru-śreṣṭha prītas tāṃ karuṇārditaḥ<br>
BhP_03.29.007/0 śrī-bhagavān uvāca<br>
BhP_03.29.007/1 bhakti-yogo bahu-vidho mārgair bhāmini bhāvyate<br>
BhP_03.29.007/2 svabhāva-guṇa-mārgeṇa puṃsāṃ bhāvo vibhidyate<br>
BhP_03.29.008/1 abhisandhāya yo hiṃsāṃ dambhaṃ mātsaryam eva vā<br>
BhP_03.29.008/2 saṃrambhī bhinna-dṛg bhāvaṃ mayi kuryāt sa tāmasaḥ<br>
BhP_03.29.009/1 viṣayān abhisandhāya yaśa aiśvaryam eva vā<br>
BhP_03.29.009/2 arcādāv arcayed yo māṃ pṛthag-bhāvaḥ sa rājasaḥ<br>
BhP_03.29.010/1 karma-nirhāram uddiśya parasmin vā tad-arpaṇam<br>
BhP_03.29.010/2 yajed yaṣṭavyam iti vā pṛthag-bhāvaḥ sa sāttvikaḥ<br>
BhP_03.29.011/1 mad-guṇa-śruti-mātreṇa mayi sarva-guhāśaye<br>
BhP_03.29.011/2 mano-gatir avicchinnā yathā gaṅgāmbhaso 'mbudhau<br>
BhP_03.29.012/1 lakṣaṇaṃ bhakti-yogasya nirguṇasya hy udāhṛtam<br>
BhP_03.29.012/2 ahaituky avyavahitā yā bhaktiḥ puruṣottame<br>
BhP_03.29.013/1 sālokya-sārṣṭi-sāmīpya- sārūpyaikatvam apy uta<br>
BhP_03.29.013/2 dīyamānaṃ na gṛhṇanti vinā mat-sevanaṃ janāḥ<br>
BhP_03.29.014/1 sa eva bhakti-yogākhya ātyantika udāhṛtaḥ<br>
BhP_03.29.014/2 yenātivrajya tri-guṇaṃ mad-bhāvāyopapadyate<br>
BhP_03.29.015/1 niṣevitenānimittena sva-dharmeṇa mahīyasā<br>
BhP_03.29.015/2 kriyā-yogena śastena nātihiṃsreṇa nityaśaḥ<br>
BhP_03.29.016/1 mad-dhiṣṇya-darśana-sparśa- pūjā-stuty-abhivandanaiḥ<br>
BhP_03.29.016/2 bhūteṣu mad-bhāvanayā sattvenāsaṅgamena ca<br>
BhP_03.29.017/1 mahatāṃ bahu-mānena dīnānām anukampayā<br>
BhP_03.29.017/2 maitryā caivātma-tulyeṣu yamena niyamena ca<br>
BhP_03.29.018/1 ādhyātmikānuśravaṇān nāma-saṅkīrtanāc ca me<br>
BhP_03.29.018/2 ārjavenārya-saṅgena nirahaṅkriyayā tathā<br>
BhP_03.29.019/1 mad-dharmaṇo guṇair etaiḥ parisaṃśuddha āśayaḥ<br>
BhP_03.29.019/2 puruṣasyāñjasābhyeti śruta-mātra-guṇaṃ hi mām<br>
BhP_03.29.020/1 yathā vāta-ratho ghrāṇam āvṛṅkte gandha āśayāt<br>
BhP_03.29.020/2 evaṃ yoga-rataṃ ceta ātmānam avikāri yat<br>
BhP_03.29.021/1 ahaṃ sarveṣu bhūteṣu bhūtātmāvasthitaḥ sadā<br>
BhP_03.29.021/2 tam avajñāya māṃ martyaḥ kurute 'rcā-viḍambanam<br>
BhP_03.29.022/1 yo māṃ sarveṣu bhūteṣu santam ātmānam īśvaram<br>
BhP_03.29.022/2 hitvārcāṃ bhajate mauḍhyād bhasmany eva juhoti saḥ<br>
BhP_03.29.023/1 dviṣataḥ para-kāye māṃ mānino bhinna-darśinaḥ<br>
BhP_03.29.023/2 bhūteṣu baddha-vairasya na manaḥ śāntim ṛcchati<br>
BhP_03.29.024/1 aham uccāvacair dravyaiḥ kriyayotpannayānaghe<br>
BhP_03.29.024/2 naiva tuṣye 'rcito 'rcāyāṃ bhūta-grāmāvamāninaḥ<br>
BhP_03.29.025/1 arcādāv arcayet tāvad īśvaraṃ māṃ sva-karma-kṛt<br>
BhP_03.29.025/2 yāvan na veda sva-hṛdi sarva-bhūteṣv avasthitam<br>
BhP_03.29.026/1 ātmanaś ca parasyāpi yaḥ karoty antarodaram<br>
BhP_03.29.026/2 tasya bhinna-dṛśo mṛtyur vidadhe bhayam ulbaṇam<br>
BhP_03.29.027/1 atha māṃ sarva-bhūteṣu bhūtātmānaṃ kṛtālayam<br>
BhP_03.29.027/2 arhayed dāna-mānābhyāṃ maitryābhinnena cakṣuṣā<br>
BhP_03.29.028/1 jīvāḥ śreṣṭhā hy ajīvānāṃ tataḥ prāṇa-bhṛtaḥ śubhe<br>
BhP_03.29.028/2 tataḥ sa-cittāḥ pravarās tataś cendriya-vṛttayaḥ<br>
BhP_03.29.029/1 tatrāpi sparśa-vedibhyaḥ pravarā rasa-vedinaḥ<br>
BhP_03.29.029/2 tebhyo gandha-vidaḥ śreṣṭhās tataḥ śabda-vido varāḥ<br>
BhP_03.29.030/1 rūpa-bheda-vidas tatra tataś cobhayato-dataḥ<br>
BhP_03.29.030/2 teṣāṃ bahu-padāḥ śreṣṭhāś catuṣ-pādas tato dvi-pāt<br>
BhP_03.29.031/1 tato varṇāś ca catvāras teṣāṃ brāhmaṇa uttamaḥ<br>
BhP_03.29.031/2 brāhmaṇeṣv api veda-jño hy artha-jño 'bhyadhikas tataḥ<br>
BhP_03.29.032/1 artha-jñāt saṃśaya-cchettā tataḥ śreyān sva-karma-kṛt<br>
BhP_03.29.032/2 mukta-saṅgas tato bhūyān adogdhā dharmam ātmanaḥ<br>
BhP_03.29.033/1 tasmān mayy arpitāśeṣa- kriyārthātmā nirantaraḥ<br>
BhP_03.29.033/2 mayy arpitātmanaḥ puṃso mayi sannyasta-karmaṇaḥ<br>
BhP_03.29.033/3 na paśyāmi paraṃ bhūtam akartuḥ sama-darśanāt<br>
BhP_03.29.034/1 manasaitāni bhūtāni praṇamed bahu-mānayan<br>
BhP_03.29.034/2 īśvaro jīva-kalayā praviṣṭo bhagavān iti<br>
BhP_03.29.035/1 bhakti-yogaś ca yogaś ca mayā mānavy udīritaḥ<br>
BhP_03.29.035/2 yayor ekatareṇaiva puruṣaḥ puruṣaṃ vrajet<br>
BhP_03.29.036/1 etad bhagavato rūpaṃ brahmaṇaḥ paramātmanaḥ<br>
BhP_03.29.036/2 paraṃ pradhānaṃ puruṣaṃ daivaṃ karma-viceṣṭitam<br>
BhP_03.29.037/1 rūpa-bhedāspadaṃ divyaṃ kāla ity abhidhīyate<br>
BhP_03.29.037/2 bhūtānāṃ mahad-ādīnāṃ yato bhinna-dṛśāṃ bhayam<br>
BhP_03.29.038/1 yo 'ntaḥ praviśya bhūtāni bhūtair atty akhilāśrayaḥ<br>
BhP_03.29.038/2 sa viṣṇv-ākhyo 'dhiyajño 'sau kālaḥ kalayatāṃ prabhuḥ<br>
BhP_03.29.039/1 na cāsya kaścid dayito na dveṣyo na ca bāndhavaḥ<br>
BhP_03.29.039/2 āviśaty apramatto 'sau pramattaṃ janam anta-kṛt<br>
BhP_03.29.040/1 yad-bhayād vāti vāto 'yaṃ sūryas tapati yad-bhayāt<br>
BhP_03.29.040/2 yad-bhayād varṣate devo bha-gaṇo bhāti yad-bhayāt<br>
BhP_03.29.041/1 yad vanaspatayo bhītā latāś cauṣadhibhiḥ saha<br>
BhP_03.29.041/2 sve sve kāle 'bhigṛhṇanti puṣpāṇi ca phalāni ca<br>
BhP_03.29.042/1 sravanti sarito bhītā notsarpaty udadhir yataḥ<br>
BhP_03.29.042/2 agnir indhe sa-giribhir bhūr na majjati yad-bhayāt<br>
BhP_03.29.043/1 nabho dadāti śvasatāṃ padaṃ yan-niyamād adaḥ<br>
BhP_03.29.043/2 lokaṃ sva-dehaṃ tanute mahān saptabhir āvṛtam<br>
BhP_03.29.044/1 guṇābhimānino devāḥ sargādiṣv asya yad-bhayāt<br>
BhP_03.29.044/2 vartante 'nuyugaṃ yeṣāṃ vaśa etac carācaram<br>
BhP_03.29.045/1 so 'nanto 'nta-karaḥ kālo 'nādir ādi-kṛd avyayaḥ<br>
BhP_03.29.045/2 janaṃ janena janayan mārayan mṛtyunāntakam<br>
BhP_03.30.001/0 kapila uvāca<br>
BhP_03.30.001/1 tasyaitasya jano nūnaṃ nāyaṃ vedoru-vikramam<br>
BhP_03.30.001/2 kālyamāno 'pi balino vāyor iva ghanāvaliḥ<br>
BhP_03.30.002/1 yaṃ yam artham upādatte duḥkhena sukha-hetave<br>
BhP_03.30.002/2 taṃ taṃ dhunoti bhagavān pumān chocati yat-kṛte<br>
BhP_03.30.003/1 yad adhruvasya dehasya sānubandhasya durmatiḥ<br>
BhP_03.30.003/2 dhruvāṇi manyate mohād gṛha-kṣetra-vasūni ca<br>
BhP_03.30.004/1 jantur vai bhava etasmin yāṃ yāṃ yonim anuvrajet<br>
BhP_03.30.004/2 tasyāṃ tasyāṃ sa labhate nirvṛtiṃ na virajyate<br>
BhP_03.30.005/1 naraka-stho 'pi dehaṃ vai na pumāṃs tyaktum icchati<br>
BhP_03.30.005/2 nārakyāṃ nirvṛtau satyāṃ deva-māyā-vimohitaḥ<br>
BhP_03.30.006/1 ātma-jāyā-sutāgāra- paśu-draviṇa-bandhuṣu<br>
BhP_03.30.006/2 nirūḍha-mūla-hṛdaya ātmānaṃ bahu manyate<br>
BhP_03.30.007/1 sandahyamāna-sarvāṅga eṣām udvahanādhinā<br>
BhP_03.30.007/2 karoty avirataṃ mūḍho duritāni durāśayaḥ<br>
BhP_03.30.008/1 ākṣiptātmendriyaḥ strīṇām asatīnāṃ ca māyayā<br>
BhP_03.30.008/2 raho racitayālāpaiḥ śiśūnāṃ kala-bhāṣiṇām<br>
BhP_03.30.009/1 gṛheṣu kūṭa-dharmeṣu duḥkha-tantreṣv atandritaḥ<br>
BhP_03.30.009/2 kurvan duḥkha-pratīkāraṃ sukhavan manyate gṛhī<br>
BhP_03.30.010/1 arthair āpāditair gurvyā hiṃsayetas-tataś ca tān<br>
BhP_03.30.010/2 puṣṇāti yeṣāṃ poṣeṇa śeṣa-bhug yāty adhaḥ svayam<br>
BhP_03.30.011/1 vārtāyāṃ lupyamānāyām ārabdhāyāṃ punaḥ punaḥ<br>
BhP_03.30.011/2 lobhābhibhūto niḥsattvaḥ parārthe kurute spṛhām<br>
BhP_03.30.012/1 kuṭumba-bharaṇākalpo manda-bhāgyo vṛthodyamaḥ<br>
BhP_03.30.012/2 śriyā vihīnaḥ kṛpaṇo dhyāyan chvasiti mūḍha-dhīḥ<br>
BhP_03.30.013/1 evaṃ sva-bharaṇākalpaṃ tat-kalatrādayas tathā<br>
BhP_03.30.013/2 nādriyante yathā pūrvaṃ kīnāśā iva go-jaram<br>
BhP_03.30.014/1 tatrāpy ajāta-nirvedo bhriyamāṇaḥ svayam bhṛtaiḥ<br>
BhP_03.30.014/2 jarayopātta-vairūpyo maraṇābhimukho gṛhe<br>
BhP_03.30.015/1 āste 'vamatyopanyastaṃ gṛha-pāla ivāharan<br>
BhP_03.30.015/2 āmayāvy apradīptāgnir alpāhāro 'lpa-ceṣṭitaḥ<br>
BhP_03.30.016/1 vāyunotkramatottāraḥ kapha-saṃruddha-nāḍikaḥ<br>
BhP_03.30.016/2 kāsa-śvāsa-kṛtāyāsaḥ kaṇṭhe ghura-ghurāyate<br>
BhP_03.30.017/1 śayānaḥ pariśocadbhiḥ parivītaḥ sva-bandhubhiḥ<br>
BhP_03.30.017/2 vācyamāno 'pi na brūte kāla-pāśa-vaśaṃ gataḥ<br>
BhP_03.30.018/1 evaṃ kuṭumba-bharaṇe vyāpṛtātmājitendriyaḥ<br>
BhP_03.30.018/2 mriyate rudatāṃ svānām uru-vedanayāsta-dhīḥ<br>
BhP_03.30.019/1 yama-dūtau tadā prāptau bhīmau sarabhasekṣaṇau<br>
BhP_03.30.019/2 sa dṛṣṭvā trasta-hṛdayaḥ śakṛn-mūtraṃ vimuñcati<br>
BhP_03.30.020/1 yātanā-deha āvṛtya pāśair baddhvā gale balāt<br>
BhP_03.30.020/2 nayato dīrgham adhvānaṃ daṇḍyaṃ rāja-bhaṭā yathā<br>
BhP_03.30.021/1 tayor nirbhinna-hṛdayas tarjanair jāta-vepathuḥ<br>
BhP_03.30.021/2 pathi śvabhir bhakṣyamāṇa ārto 'ghaṃ svam anusmaran<br>
BhP_03.30.022/1 kṣut-tṛṭ-parīto 'rka-davānalānilaiḥ santapyamānaḥ pathi tapta-vāluke<br>
BhP_03.30.022/2 kṛcchreṇa pṛṣṭhe kaśayā ca tāḍitaś calaty aśakto 'pi nirāśramodake<br>
BhP_03.30.023/1 tatra tatra patan chrānto mūrcchitaḥ punar utthitaḥ<br>
BhP_03.30.023/2 pathā pāpīyasā nītas tarasā yama-sādanam<br>
BhP_03.30.024/1 yojanānāṃ sahasrāṇi navatiṃ nava cādhvanaḥ<br>
BhP_03.30.024/2 tribhir muhūrtair dvābhyāṃ vā nītaḥ prāpnoti yātanāḥ<br>
BhP_03.30.025/1 ādīpanaṃ sva-gātrāṇāṃ veṣṭayitvolmukādibhiḥ<br>
BhP_03.30.025/2 ātma-māṃsādanaṃ kvāpi sva-kṛttaṃ parato 'pi vā<br>
BhP_03.30.026/1 jīvataś cāntrābhyuddhāraḥ śva-gṛdhrair yama-sādane<br>
BhP_03.30.026/2 sarpa-vṛścika-daṃśādyair daśadbhiś cātma-vaiśasam<br>
BhP_03.30.027/1 kṛntanaṃ cāvayavaśo gajādibhyo bhidāpanam<br>
BhP_03.30.027/2 pātanaṃ giri-śṛṅgebhyo rodhanaṃ cāmbu-gartayoḥ<br>
BhP_03.30.028/1 yās tāmisrāndha-tāmisrā rauravādyāś ca yātanāḥ<br>
BhP_03.30.028/2 bhuṅkte naro vā nārī vā mithaḥ saṅgena nirmitāḥ<br>
BhP_03.30.029/1 atraiva narakaḥ svarga iti mātaḥ pracakṣate<br>
BhP_03.30.029/2 yā yātanā vai nārakyas tā ihāpy upalakṣitāḥ<br>
BhP_03.30.030/1 evaṃ kuṭumbaṃ bibhrāṇa udaram bhara eva vā<br>
BhP_03.30.030/2 visṛjyehobhayaṃ pretya bhuṅkte tat-phalam īdṛśam<br>
BhP_03.30.031/1 ekaḥ prapadyate dhvāntaṃ hitvedaṃ sva-kalevaram<br>
BhP_03.30.031/2 kuśaletara-pātheyo bhūta-droheṇa yad bhṛtam<br>
BhP_03.30.032/1 daivenāsāditaṃ tasya śamalaṃ niraye pumān<br>
BhP_03.30.032/2 bhuṅkte kuṭumba-poṣasya hṛta-vitta ivāturaḥ<br>
BhP_03.30.033/1 kevalena hy adharmeṇa kuṭumba-bharaṇotsukaḥ<br>
BhP_03.30.033/2 yāti jīvo 'ndha-tāmisraṃ caramaṃ tamasaḥ padam<br>
BhP_03.30.034/1 adhastān nara-lokasya yāvatīr yātanādayaḥ<br>
BhP_03.30.034/2 kramaśaḥ samanukramya punar atrāvrajec chuciḥ<br>
BhP_03.30.001/0 śrī-bhagavān uvāca<br>
BhP_03.31.001/1 karmaṇā daiva-netreṇa jantur dehopapattaye<br>
BhP_03.31.001/2 striyāḥ praviṣṭa udaraṃ puṃso retaḥ-kaṇāśrayaḥ<br>
BhP_03.31.002/1 kalalaṃ tv eka-rātreṇa pañca-rātreṇa budbudam<br>
BhP_03.31.002/2 daśāhena tu karkandhūḥ peśy aṇḍaṃ vā tataḥ param<br>
BhP_03.31.003/1 māsena tu śiro dvābhyāṃ bāhv-aṅghry-ādy-aṅga-vigrahaḥ<br>
BhP_03.31.003/2 nakha-lomāsthi-carmāṇi liṅga-cchidrodbhavas tribhiḥ<br>
BhP_03.31.004/1 caturbhir dhātavaḥ sapta pañcabhiḥ kṣut-tṛḍ-udbhavaḥ<br>
BhP_03.31.004/2 ṣaḍbhir jarāyuṇā vītaḥ kukṣau bhrāmyati dakṣiṇe<br>
BhP_03.31.005/1 mātur jagdhānna-pānādyair edhad-dhātur asammate<br>
BhP_03.31.005/2 śete viṇ-mūtrayor garte sa jantur jantu-sambhave<br>
BhP_03.31.006/1 kṛmibhiḥ kṣata-sarvāṅgaḥ saukumāryāt pratikṣaṇam<br>
BhP_03.31.006/2 mūrcchām āpnoty uru-kleśas tatratyaiḥ kṣudhitair muhuḥ<br>
BhP_03.31.007/1 kaṭu-tīkṣṇoṣṇa-lavaṇa- rūkṣāmlādibhir ulbaṇaiḥ<br>
BhP_03.31.007/2 mātṛ-bhuktair upaspṛṣṭaḥ sarvāṅgotthita-vedanaḥ<br>
BhP_03.31.008/1 ulbena saṃvṛtas tasminn antraiś ca bahir āvṛtaḥ<br>
BhP_03.31.008/2 āste kṛtvā śiraḥ kukṣau bhugna-pṛṣṭha-śirodharaḥ<br>
BhP_03.31.009/1 akalpaḥ svāṅga-ceṣṭāyāṃ śakunta iva pañjare<br>
BhP_03.31.009/2 tatra labdha-smṛtir daivāt karma janma-śatodbhavam<br>
BhP_03.31.009/3 smaran dīrgham anucchvāsaṃ śarma kiṃ nāma vindate<br>
BhP_03.31.010/1 ārabhya saptamān māsāl labdha-bodho 'pi vepitaḥ<br>
BhP_03.31.010/2 naikatrāste sūti-vātair viṣṭhā-bhūr iva sodaraḥ<br>
BhP_03.31.011/1 nāthamāna ṛṣir bhītaḥ sapta-vadhriḥ kṛtāñjaliḥ<br>
BhP_03.31.011/2 stuvīta taṃ viklavayā vācā yenodare 'rpitaḥ<br>
BhP_03.31.012/0 jantur uvāca<br>
BhP_03.31.012/1 tasyopasannam avituṃ jagad icchayātta-<br>
BhP_03.31.012/2 nānā-tanor bhuvi calac-caraṇāravindam<br>
BhP_03.31.012/3 so 'haṃ vrajāmi śaraṇaṃ hy akuto-bhayaṃ me<br>
BhP_03.31.012/4 yenedṛśī gatir adarśy asato 'nurūpā<br>
BhP_03.31.013/1 yas tv atra baddha iva karmabhir āvṛtātmā<br>
BhP_03.31.013/2 bhūtendriyāśayamayīm avalambya māyām<br>
BhP_03.31.013/3 āste viśuddham avikāram akhaṇḍa-bodham<br>
BhP_03.31.013/4 ātapyamāna-hṛdaye 'vasitaṃ namāmi<br>
BhP_03.31.014/1 yaḥ pañca-bhūta-racite rahitaḥ śarīre<br>
BhP_03.31.014/2 cchanno 'yathendriya-guṇārtha-cid-ātmako 'ham<br>
BhP_03.31.014/3 tenāvikuṇṭha-mahimānam ṛṣiṃ tam enaṃ<br>
BhP_03.31.014/4 vande paraṃ prakṛti-pūruṣayoḥ pumāṃsam<br>
BhP_03.31.015/1 yan-māyayoru-guṇa-karma-nibandhane 'smin<br>
BhP_03.31.015/2 sāṃsārike pathi caraṃs tad-abhiśrameṇa<br>
BhP_03.31.015/3 naṣṭa-smṛtiḥ punar ayaṃ pravṛṇīta lokaṃ<br>
BhP_03.31.015/4 yuktyā kayā mahad-anugraham antareṇa<br>
BhP_03.31.016/1 jñānaṃ yad etad adadhāt katamaḥ sa devas<br>
BhP_03.31.016/2 trai-kālikaṃ sthira-careṣv anuvartitāṃśaḥ<br>
BhP_03.31.016/3 taṃ jīva-karma-padavīm anuvartamānās<br>
BhP_03.31.016/4 tāpa-trayopaśamanāya vayaṃ bhajema<br>
BhP_03.31.017/1 dehy anya-deha-vivare jaṭharāgnināsṛg-<br>
BhP_03.31.017/2 viṇ-mūtra-kūpa-patito bhṛśa-tapta-dehaḥ<br>
BhP_03.31.017/3 icchann ito vivasituṃ gaṇayan sva-māsān<br>
BhP_03.31.017/4 nirvāsyate kṛpaṇa-dhīr bhagavan kadā nu<br>
BhP_03.31.018/1 yenedṛśīṃ gatim asau daśa-māsya īśa<br>
BhP_03.31.018/2 saṅgrāhitaḥ puru-dayena bhavādṛśena<br>
BhP_03.31.018/3 svenaiva tuṣyatu kṛtena sa dīna-nāthaḥ<br>
BhP_03.31.018/4 ko nāma tat-prati vināñjalim asya kuryāt<br>
BhP_03.31.019/1 paśyaty ayaṃ dhiṣaṇayā nanu sapta-vadhriḥ<br>
BhP_03.31.019/2 śārīrake dama-śarīry aparaḥ sva-dehe<br>
BhP_03.31.019/3 yat-sṛṣṭayāsaṃ tam ahaṃ puruṣaṃ purāṇaṃ<br>
BhP_03.31.019/4 paśye bahir hṛdi ca caityam iva pratītam<br>
BhP_03.31.020/1 so 'haṃ vasann api vibho bahu-duḥkha-vāsaṃ<br>
BhP_03.31.020/2 garbhān na nirjigamiṣe bahir andha-kūpe<br>
BhP_03.31.020/3 yatropayātam upasarpati deva-māyā<br>
BhP_03.31.020/4 mithyā matir yad-anu saṃsṛti-cakram etat<br>
BhP_03.31.021/1 tasmād ahaṃ vigata-viklava uddhariṣya<br>
BhP_03.31.021/2 ātmānam āśu tamasaḥ suhṛdātmanaiva<br>
BhP_03.31.021/3 bhūyo yathā vyasanam etad aneka-randhraṃ<br>
BhP_03.31.021/4 mā me bhaviṣyad upasādita-viṣṇu-pādaḥ<br>
BhP_03.31.022/0 kapila uvāca<br>
BhP_03.31.022/1 evaṃ kṛta-matir garbhe daśa-māsyaḥ stuvann ṛṣiḥ<br>
BhP_03.31.022/2 sadyaḥ kṣipaty avācīnaṃ prasūtyai sūti-mārutaḥ<br>
BhP_03.31.023/1 tenāvasṛṣṭaḥ sahasā kṛtvāvāk śira āturaḥ<br>
BhP_03.31.023/2 viniṣkrāmati kṛcchreṇa nirucchvāso hata-smṛtiḥ<br>
BhP_03.31.024/1 patito bhuvy asṛṅ-miśraḥ viṣṭhā-bhūr iva ceṣṭate<br>
BhP_03.31.024/2 rorūyati gate jñāne viparītāṃ gatiṃ gataḥ<br>
BhP_03.31.025/1 para-cchandaṃ na viduṣā puṣyamāṇo janena saḥ<br>
BhP_03.31.025/2 anabhipretam āpannaḥ pratyākhyātum anīśvaraḥ<br>
BhP_03.31.026/1 śāyito 'śuci-paryaṅke jantuḥ svedaja-dūṣite<br>
BhP_03.31.026/2 neśaḥ kaṇḍūyane 'ṅgānām āsanotthāna-ceṣṭane<br>
BhP_03.31.027/1 tudanty āma-tvacaṃ daṃśā maśakā matkuṇādayaḥ<br>
BhP_03.31.027/2 rudantaṃ vigata-jñānaṃ kṛmayaḥ kṛmikaṃ yathā<br>
BhP_03.31.028/1 ity evaṃ śaiśavaṃ bhuktvā duḥkhaṃ paugaṇḍam eva ca<br>
BhP_03.31.028/2 alabdhābhīpsito 'jñānād iddha-manyuḥ śucārpitaḥ<br>
BhP_03.31.029/1 saha dehena mānena vardhamānena manyunā<br>
BhP_03.31.029/2 karoti vigrahaṃ kāmī kāmiṣv antāya cātmanaḥ<br>
BhP_03.31.030/1 bhūtaiḥ pañcabhir ārabdhe dehe dehy abudho 'sakṛt<br>
BhP_03.31.030/2 ahaṃ mamety asad-grāhaḥ karoti kumatir matim<br>
BhP_03.31.031/1 tad-arthaṃ kurute karma yad-baddho yāti saṃsṛtim<br>
BhP_03.31.031/2 yo 'nuyāti dadat kleśam avidyā-karma-bandhanaḥ<br>
BhP_03.31.032/1 yady asadbhiḥ pathi punaḥ śiśnodara-kṛtodyamaiḥ<br>
BhP_03.31.032/2 āsthito ramate jantus tamo viśati pūrvavat<br>
BhP_03.31.033/1 satyaṃ śaucaṃ dayā maunaṃ buddhiḥ śrīr hrīr yaśaḥ kṣamā<br>
BhP_03.31.033/2 śamo damo bhagaś ceti yat-saṅgād yāti saṅkṣayam<br>
BhP_03.31.034/1 teṣv aśānteṣu mūḍheṣu khaṇḍitātmasv asādhuṣu<br>
BhP_03.31.034/2 saṅgaṃ na kuryāc chocyeṣu yoṣit-krīḍā-mṛgeṣu ca<br>
BhP_03.31.035/1 na tathāsya bhaven moho bandhaś cānya-prasaṅgataḥ<br>
BhP_03.31.035/2 yoṣit-saṅgād yathā puṃso yathā tat-saṅgi-saṅgataḥ<br>
BhP_03.31.036/1 prajāpatiḥ svāṃ duhitaraṃ dṛṣṭvā tad-rūpa-dharṣitaḥ<br>
BhP_03.31.036/2 rohid-bhūtāṃ so 'nvadhāvad ṛkṣa-rūpī hata-trapaḥ<br>
BhP_03.31.037/1 tat-sṛṣṭa-sṛṣṭa-sṛṣṭeṣu ko nv akhaṇḍita-dhīḥ pumān<br>
BhP_03.31.037/2 ṛṣiṃ nārāyaṇam ṛte yoṣin-mayyeha māyayā<br>
BhP_03.31.038/1 balaṃ me paśya māyāyāḥ strī-mayyā jayino diśām<br>
BhP_03.31.038/2 yā karoti padākrāntān bhrūvi-jṛmbheṇa kevalam<br>
BhP_03.31.039/1 saṅgaṃ na kuryāt pramadāsu jātu yogasya pāraṃ param ārurukṣuḥ<br>
BhP_03.31.039/2 mat-sevayā pratilabdhātma-lābho vadanti yā niraya-dvāram asya<br>
BhP_03.31.040/1 yopayāti śanair māyā yoṣid deva-vinirmitā<br>
BhP_03.31.040/2 tām īkṣetātmano mṛtyuṃ tṛṇaiḥ kūpam ivāvṛtam<br>
BhP_03.31.041/1 yāṃ manyate patiṃ mohān man-māyām ṛṣabhāyatīm<br>
BhP_03.31.041/2 strītvaṃ strī-saṅgataḥ prāpto vittāpatya-gṛha-pradam<br>
BhP_03.31.042/1 tām ātmano vijānīyāt paty-apatya-gṛhātmakam<br>
BhP_03.31.042/2 daivopasāditaṃ mṛtyuṃ mṛgayor gāyanaṃ yathā<br>
BhP_03.31.043/1 dehena jīva-bhūtena lokāl lokam anuvrajan<br>
BhP_03.31.043/2 bhuñjāna eva karmāṇi karoty avirataṃ pumān<br>
BhP_03.31.044/1 jīvo hy asyānugo deho bhūtendriya-mano-mayaḥ<br>
BhP_03.31.044/2 tan-nirodho 'sya maraṇam āvirbhāvas tu sambhavaḥ<br>
BhP_03.31.045/1 dravyopalabdhi-sthānasya dravyekṣāyogyatā yadā<br>
BhP_03.31.045/2 tat pañcatvam ahaṃ-mānād utpattir dravya-darśanam<br>
BhP_03.31.046/1 yathākṣṇor dravyāvayava- darśanāyogyatā yadā<br>
BhP_03.31.046/2 tadaiva cakṣuṣo draṣṭur draṣṭṛtvāyogyatānayoḥ<br>
BhP_03.31.047/1 tasmān na kāryaḥ santrāso na kārpaṇyaṃ na sambhramaḥ<br>
BhP_03.31.047/2 buddhvā jīva-gatiṃ dhīro mukta-saṅgaś cared iha<br>
BhP_03.31.048/1 samyag-darśanayā buddhyā yoga-vairāgya-yuktayā<br>
BhP_03.31.048/2 māyā-viracite loke caren nyasya kalevaram<br>
BhP_03.32.001/0 kapila uvāca<br>
BhP_03.32.001/1 atha yo gṛha-medhīyān dharmān evāvasan gṛhe<br>
BhP_03.32.001/2 kāmam arthaṃ ca dharmān svān dogdhi bhūyaḥ piparti tān<br>
BhP_03.32.002/1 sa cāpi bhagavad-dharmāt kāma-mūḍhaḥ parāṅ-mukhaḥ<br>
BhP_03.32.002/2 yajate kratubhir devān pit-ṃś ca śraddhayānvitaḥ<br>
BhP_03.32.003/1 tac-chraddhayākrānta-matiḥ pitṛ-deva-vrataḥ pumān<br>
BhP_03.32.003/2 gatvā cāndramasaṃ lokaṃ soma-pāḥ punar eṣyati<br>
BhP_03.32.004/1 yadā cāhīndra-śayyāyāṃ śete 'nantāsano hariḥ<br>
BhP_03.32.004/2 tadā lokā layaṃ yānti ta ete gṛha-medhinām<br>
BhP_03.32.005/1 ye sva-dharmān na duhyanti dhīrāḥ kāmārtha-hetave<br>
BhP_03.32.005/2 niḥsaṅgā nyasta-karmāṇaḥ praśāntāḥ śuddha-cetasaḥ<br>
BhP_03.32.006/1 nivṛtti-dharma-niratā nirmamā nirahaṅkṛtāḥ<br>
BhP_03.32.006/2 sva-dharmāptena sattvena pariśuddhena cetasā<br>
BhP_03.32.007/1 sūrya-dvāreṇa te yānti puruṣaṃ viśvato-mukham<br>
BhP_03.32.007/2 parāvareśaṃ prakṛtim asyotpatty-anta-bhāvanam<br>
BhP_03.32.008/1 dvi-parārdhāvasāne yaḥ pralayo brahmaṇas tu te<br>
BhP_03.32.008/2 tāvad adhyāsate lokaṃ parasya para-cintakāḥ<br>
BhP_03.32.009/1 kṣmāmbho-'nalānila-viyan-mana-indriyārtha-<br>
BhP_03.32.009/2 bhūtādibhiḥ parivṛtaṃ pratisañjihīrṣuḥ<br>
BhP_03.32.009/3 avyākṛtaṃ viśati yarhi guṇa-trayātmākālaṃ<br>
BhP_03.32.009/4 parākhyam anubhūya paraḥ svayambhūḥ<br>
BhP_03.32.010/1 evaṃ paretya bhagavantam anupraviṣṭāye<br>
BhP_03.32.010/2 yogino jita-marun-manaso virāgāḥ<br>
BhP_03.32.010/3 tenaiva sākam amṛtaṃ puruṣaṃ purāṇaṃ<br>
BhP_03.32.010/4 brahma pradhānam upayānty agatābhimānāḥ<br>
BhP_03.32.011/1 atha taṃ sarva-bhūtānāṃ hṛt-padmeṣu kṛtālayam<br>
BhP_03.32.011/2 śrutānubhāvaṃ śaraṇaṃ vraja bhāvena bhāmini<br>
BhP_03.32.012/1 ādyaḥ sthira-carāṇāṃ yo veda-garbhaḥ saharṣibhiḥ<br>
BhP_03.32.012/2 yogeśvaraiḥ kumārādyaiḥ siddhair yoga-pravartakaiḥ<br>
BhP_03.32.013/1 bheda-dṛṣṭyābhimānena niḥsaṅgenāpi karmaṇā<br>
BhP_03.32.013/2 kartṛtvāt saguṇaṃ brahma puruṣaṃ puruṣarṣabham<br>
BhP_03.32.014/1 sa saṃsṛtya punaḥ kāle kāleneśvara-mūrtinā<br>
BhP_03.32.014/2 jāte guṇa-vyatikare yathā-pūrvaṃ prajāyate<br>
BhP_03.32.015/1 aiśvaryaṃ pārameṣṭhyaṃ ca te 'pi dharma-vinirmitam<br>
BhP_03.32.015/2 niṣevya punar āyānti guṇa-vyatikare sati<br>
BhP_03.32.016/1 ye tv ihāsakta-manasaḥ karmasu śraddhayānvitāḥ<br>
BhP_03.32.016/2 kurvanty apratiṣiddhāni nityāny api ca kṛtsnaśaḥ<br>
BhP_03.32.017/1 rajasā kuṇṭha-manasaḥ kāmātmāno 'jitendriyāḥ<br>
BhP_03.32.017/2 pit-n yajanty anudinaṃ gṛheṣv abhiratāśayāḥ<br>
BhP_03.32.018/1 trai-vargikās te puruṣā vimukhā hari-medhasaḥ<br>
BhP_03.32.018/2 kathāyāṃ kathanīyoru- vikramasya madhudviṣaḥ<br>
BhP_03.32.019/1 nūnaṃ daivena vihatā ye cācyuta-kathā-sudhām<br>
BhP_03.32.019/2 hitvā śṛṇvanty asad-gāthāḥ purīṣam iva viḍ-bhujaḥ<br>
BhP_03.32.020/1 dakṣiṇena pathāryamṇaḥ pitṛ-lokaṃ vrajanti te<br>
BhP_03.32.020/2 prajām anu prajāyante śmaśānānta-kriyā-kṛtaḥ<br>
BhP_03.32.021/1 tatas te kṣīṇa-sukṛtāḥ punar lokam imaṃ sati<br>
BhP_03.32.021/1 patanti vivaśā devaiḥ sadyo vibhraṃśitodayāḥ<br>
BhP_03.32.022/1 tasmāt tvaṃ sarva-bhāvena bhajasva parameṣṭhinam<br>
BhP_03.32.022/2 tad-guṇāśrayayā bhaktyā bhajanīya-padāmbujam<br>
BhP_03.32.023/1 vāsudeve bhagavati bhakti-yogaḥ prayojitaḥ<br>
BhP_03.32.023/2 janayaty āśu vairāgyaṃ jñānaṃ yad brahma-darśanam<br>
BhP_03.32.024/1 yadāsya cittam artheṣu sameṣv indriya-vṛttibhiḥ<br>
BhP_03.32.024/2 na vigṛhṇāti vaiṣamyaṃ priyam apriyam ity uta<br>
BhP_03.32.025/1 sa tadaivātmanātmānaṃ niḥsaṅgaṃ sama-darśanam<br>
BhP_03.32.025/2 heyopādeya-rahitam ārūḍhaṃ padam īkṣate<br>
BhP_03.32.026/1 jñāna-mātraṃ paraṃ brahma paramātmeśvaraḥ pumān<br>
BhP_03.32.026/2 dṛśy-ādibhiḥ pṛthag bhāvair bhagavān eka īyate<br>
BhP_03.32.027/1 etāvān eva yogena samagreṇeha yoginaḥ<br>
BhP_03.32.027/2 yujyate 'bhimato hy artho yad asaṅgas tu kṛtsnaśaḥ<br>
BhP_03.32.028/1 jñānam ekaṃ parācīnair indriyair brahma nirguṇam<br>
BhP_03.32.028/2 avabhāty artha-rūpeṇa bhrāntyā śabdādi-dharmiṇā<br>
BhP_03.32.029/1 yathā mahān ahaṃ-rūpas tri-vṛt pañca-vidhaḥ svarāṭ<br>
BhP_03.32.029/2 ekādaśa-vidhas tasya vapur aṇḍaṃ jagad yataḥ<br>
BhP_03.32.030/1 etad vai śraddhayā bhaktyā yogābhyāsena nityaśaḥ<br>
BhP_03.32.030/2 samāhitātmā niḥsaṅgo viraktyā paripaśyati<br>
BhP_03.32.031/1 ity etat kathitaṃ gurvi jñānaṃ tad brahma-darśanam<br>
BhP_03.32.031/2 yenānubuddhyate tattvaṃ prakṛteḥ puruṣasya ca<br>
BhP_03.32.032/1 jñāna-yogaś ca man-niṣṭho nairguṇyo bhakti-lakṣaṇaḥ<br>
BhP_03.32.032/2 dvayor apy eka evārtho bhagavac-chabda-lakṣaṇaḥ<br>
BhP_03.32.033/1 yathendriyaiḥ pṛthag-dvārair artho bahu-guṇāśrayaḥ<br>
BhP_03.32.033/2 eko nāneyate tadvad bhagavān śāstra-vartmabhiḥ<br>
BhP_03.32.034/1 kriyayā kratubhir dānais tapaḥ-svādhyāya-marśanaiḥ<br>
BhP_03.32.034/2 ātmendriya-jayenāpi sannyāsena ca karmaṇām<br>
BhP_03.32.035/1 yogena vividhāṅgena bhakti-yogena caiva hi<br>
BhP_03.32.035/2 dharmeṇobhaya-cihnena yaḥ pravṛtti-nivṛttimān<br>
BhP_03.32.036/1 ātma-tattvāvabodhena vairāgyeṇa dṛḍhena ca<br>
BhP_03.32.036/2 īyate bhagavān ebhiḥ saguṇo nirguṇaḥ sva-dṛk<br>
BhP_03.32.037/1 prāvocaṃ bhakti-yogasya svarūpaṃ te catur-vidham<br>
BhP_03.32.037/2 kālasya cāvyakta-gater yo 'ntardhāvati jantuṣu<br>
BhP_03.32.038/1 jīvasya saṃsṛtīr bahvīr avidyā-karma-nirmitāḥ<br>
BhP_03.32.038/2 yāsv aṅga praviśann ātmā na veda gatim ātmanaḥ<br>
BhP_03.32.039/1 naitat khalāyopadiśen nāvinītāya karhicit<br>
BhP_03.32.039/2 na stabdhāya na bhinnāya naiva dharma-dhvajāya ca<br>
BhP_03.32.040/1 na lolupāyopadiśen na gṛhārūḍha-cetase<br>
BhP_03.32.040/2 nābhaktāya ca me jātu na mad-bhakta-dviṣām api<br>
BhP_03.32.041/1 śraddadhānāya bhaktāya vinītāyānasūyave<br>
BhP_03.32.041/2 bhūteṣu kṛta-maitrāya śuśrūṣābhiratāya ca<br>
BhP_03.32.042/1 bahir-jāta-virāgāya śānta-cittāya dīyatām<br>
BhP_03.32.042/2 nirmatsarāya śucaye yasyāhaṃ preyasāṃ priyaḥ<br>
BhP_03.32.043/1 ya idaṃ śṛṇuyād amba śraddhayā puruṣaḥ sakṛt<br>
BhP_03.32.043/2 yo vābhidhatte mac-cittaḥ sa hy eti padavīṃ ca me<br>
BhP_03.33.001/0 maitreya uvāca<br>
BhP_03.33.001/1 evaṃ niśamya kapilasya vaco janitrīsā kardamasya dayitā kila devahūtiḥ<br>
BhP_03.33.001/2 visrasta-moha-paṭalā tam abhipraṇamyatuṣṭāva tattva-viṣayāṅkita-siddhi-bhūmim<br>
BhP_03.33.002/0 devahūtir uvāca<br>
BhP_03.33.002/1 athāpy ajo 'ntaḥ-salile śayānaṃ bhūtendriyārthātma-mayaṃ vapus te<br>
BhP_03.33.002/2 guṇa-pravāhaṃ sad-aśeṣa-bījaṃ dadhyau svayaṃ yaj-jaṭharābja-jātaḥ<br>
BhP_03.33.003/1 sa eva viśvasya bhavān vidhatte guṇa-pravāheṇa vibhakta-vīryaḥ<br>
BhP_03.33.003/2 sargādy anīho 'vitathābhisandhir ātmeśvaro 'tarkya-sahasra-śaktiḥ<br>
BhP_03.33.004/1 sa tvaṃ bhṛto me jaṭhareṇa nātha kathaṃ nu yasyodara etad āsīt<br>
BhP_03.33.004/2 viśvaṃ yugānte vaṭa-patra ekaḥ śete sma māyā-śiśur aṅghri-pānaḥ<br>
BhP_03.33.005/1 tvaṃ deha-tantraḥ praśamāya pāpmanāṃ nideśa-bhājāṃ ca vibho vibhūtaye<br>
BhP_03.33.005/2 yathāvatārās tava sūkarādayas tathāyam apy ātma-pathopalabdhaye<br>
BhP_03.33.006/1 yan-nāmadheya-śravaṇānukīrtanād yat-prahvaṇād yat-smaraṇād api kvacit<br>
BhP_03.33.006/2 śvādo 'pi sadyaḥ savanāya kalpate kutaḥ punas te bhagavan nu darśanāt<br>
BhP_03.33.007/1 aho bata śva-paco 'to garīyān yaj-jihvāgre vartate nāma tubhyam<br>
BhP_03.33.007/2 tepus tapas te juhuvuḥ sasnur āryā brahmānūcur nāma gṛṇanti ye te<br>
BhP_03.33.008/1 taṃ tvām ahaṃ brahma paraṃ pumāṃsaṃ pratyak-srotasy ātmani saṃvibhāvyam<br>
BhP_03.33.008/2 sva-tejasā dhvasta-guṇa-pravāhaṃ vande viṣṇuṃ kapilaṃ veda-garbham<br>
BhP_03.33.009/0 maitreya uvāca<br>
BhP_03.33.009/1 īḍito bhagavān evaṃ kapilākhyaḥ paraḥ pumān<br>
BhP_03.33.009/2 vācāviklavayety āha mātaraṃ mātṛ-vatsalaḥ<br>
BhP_03.33.010/0 kapila uvāca<br>
BhP_03.33.010/1 mārgeṇānena mātas te susevyenoditena me<br>
BhP_03.33.010/2 āsthitena parāṃ kāṣṭhām acirād avarotsyasi<br>
BhP_03.33.011/1 śraddhatsvaitan mataṃ mahyaṃ juṣṭaṃ yad brahma-vādibhiḥ<br>
BhP_03.33.011/2 yena mām abhayaṃ yāyā mṛtyum ṛcchanty atad-vidaḥ<br>
BhP_03.33.012/0 maitreya uvāca<br>
BhP_03.33.012/1 iti pradarśya bhagavān satīṃ tām ātmano gatim<br>
BhP_03.33.012/2 sva-mātrā brahma-vādinyā kapilo 'numato yayau<br>
BhP_03.33.013/1 sā cāpi tanayoktena yogādeśena yoga-yuk<br>
BhP_03.33.013/2 tasminn āśrama āpīḍe sarasvatyāḥ samāhitā<br>
BhP_03.33.014/1 abhīkṣṇāvagāha-kapiśān jaṭilān kuṭilālakān<br>
BhP_03.33.014/2 ātmānaṃ cogra-tapasā bibhratī cīriṇaṃ kṛśam<br>
BhP_03.33.015/1 prajāpateḥ kardamasya tapo-yoga-vijṛmbhitam<br>
BhP_03.33.015/2 sva-gārhasthyam anaupamyaṃ prārthyaṃ vaimānikair api<br>
BhP_03.33.016/1 payaḥ-phena-nibhāḥ śayyā dāntā rukma-paricchadāḥ<br>
BhP_03.33.016/2 āsanāni ca haimāni susparśāstaraṇāni ca<br>
BhP_03.33.017/1 svaccha-sphaṭika-kuḍyeṣu mahā-mārakateṣu ca<br>
BhP_03.33.017/2 ratna-pradīpā ābhānti lalanā ratna-saṃyutāḥ<br>
BhP_03.33.018/1 gṛhodyānaṃ kusumitai ramyaṃ bahv-amara-drumaiḥ<br>
BhP_03.33.018/2 kūjad-vihaṅga-mithunaṃ gāyan-matta-madhuvratam<br>
BhP_03.33.019/1 yatra praviṣṭam ātmānaṃ vibudhānucarā jaguḥ<br>
BhP_03.33.019/2 vāpyām utpala-gandhinyāṃ kardamenopalālitam<br>
BhP_03.33.020/1 hitvā tad īpsitatamam apy ākhaṇḍala-yoṣitām<br>
BhP_03.33.020/2 kiñcic cakāra vadanaṃ putra-viśleṣaṇāturā<br>
BhP_03.33.021/1 vanaṃ pravrajite patyāv apatya-virahāturā<br>
BhP_03.33.021/2 jñāta-tattvāpy abhūn naṣṭe vatse gaur iva vatsalā<br>
BhP_03.33.022/1 tam eva dhyāyatī devam apatyaṃ kapilaṃ harim<br>
BhP_03.33.022/2 babhūvācirato vatsa niḥspṛhā tādṛśe gṛhe<br>
BhP_03.33.023/1 dhyāyatī bhagavad-rūpaṃ yad āha dhyāna-gocaram<br>
BhP_03.33.023/2 sutaḥ prasanna-vadanaṃ samasta-vyasta-cintayā<br>
BhP_03.33.024/1 bhakti-pravāha-yogena vairāgyeṇa balīyasā<br>
BhP_03.33.024/2 yuktānuṣṭhāna-jātena jñānena brahma-hetunā<br>
BhP_03.33.025/1 viśuddhena tadātmānam ātmanā viśvato-mukham<br>
BhP_03.33.025/2 svānubhūtyā tirobhūta- māyā-guṇa-viśeṣaṇam<br>
BhP_03.33.026/1 brahmaṇy avasthita-matir bhagavaty ātma-saṃśraye<br>
BhP_03.33.026/2 nivṛtta-jīvāpattitvāt kṣīṇa-kleśāpta-nirvṛtiḥ<br>
BhP_03.33.027/1 nityārūḍha-samādhitvāt parāvṛtta-guṇa-bhramā<br>
BhP_03.33.027/2 na sasmāra tadātmānaṃ svapne dṛṣṭam ivotthitaḥ<br>
BhP_03.33.028/1 tad-dehaḥ parataḥ poṣo 'py akṛśaś cādhy-asambhavāt<br>
BhP_03.33.028/2 babhau malair avacchannaḥ sadhūma iva pāvakaḥ<br>
BhP_03.33.029/1 svāṅgaṃ tapo-yogamayaṃ mukta-keśaṃ gatāmbaram<br>
BhP_03.33.029/2 daiva-guptaṃ na bubudhe vāsudeva-praviṣṭa-dhīḥ<br>
BhP_03.33.030/1 evaṃ sā kapiloktena mārgeṇācirataḥ param<br>
BhP_03.33.030/2 ātmānaṃ brahma-nirvāṇaṃ bhagavantam avāpa ha<br>
BhP_03.33.031/1 tad vīrāsīt puṇyatamaṃ kṣetraṃ trailokya-viśrutam<br>
BhP_03.33.031/2 nāmnā siddha-padaṃ yatra sā saṃsiddhim upeyuṣī<br>
BhP_03.33.032/1 tasyās tad yoga-vidhuta- mārtyaṃ martyam abhūt sarit<br>
BhP_03.33.032/2 srotasāṃ pravarā saumya siddhidā siddha-sevitā<br>
BhP_03.33.033/1 kapilo 'pi mahā-yogī bhagavān pitur āśramāt<br>
BhP_03.33.033/2 mātaraṃ samanujñāpya prāg-udīcīṃ diśaṃ yayau<br>
BhP_03.33.034/1 siddha-cāraṇa-gandharvair munibhiś cāpsaro-gaṇaiḥ<br>
BhP_03.33.034/2 stūyamānaḥ samudreṇa dattārhaṇa-niketanaḥ<br>
BhP_03.33.035/1 āste yogaṃ samāsthāya sāṅkhyācāryair abhiṣṭutaḥ<br>
BhP_03.33.035/2 trayāṇām api lokānām upaśāntyai samāhitaḥ<br>
BhP_03.33.036/1 etan nigaditaṃ tāta yat pṛṣṭo 'haṃ tavānagha<br>
BhP_03.33.036/2 kapilasya ca saṃvādo devahūtyāś ca pāvanaḥ<br>
BhP_03.33.037/1 ya idam anuśṛṇoti yo 'bhidhatte kapila-muner matam ātma-yoga-guhyam<br>
BhP_03.33.037/2 bhagavati kṛta-dhīḥ suparṇa-ketāv upalabhate bhagavat-padāravindam<br>
<br>
<br>
</body></html>
