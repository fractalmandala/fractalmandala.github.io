<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Bhasa: Dutavakya</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Bhasa: Dutavakya<BR>
<BR>
Input by Yves Codet, Toulouse, June 2001 <BR>
T. K. Ramachandra Iyer Kalpathi: Palghat, S. India R. S.<BR>
Vadhyar and Sons 1981 C. R. Devadhar Delhi Motilal Banarsidass 1962, reprinted in<BR>
1987 <BR>



<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>
<BR>
Stage director <BR>
Chamberlain: <BR>
Badarayana, a servant of Duryodhana <BR>
Duryodhana: eldest son of Dhrtarastra <BR>
Vasudeva: Krsna, incarnation of Visnu<BR>
Sudarsana: Vasudeva's discus<BR>
Dhrtarastra: king of Hastinapura <BR>
<BR>
<BR>
dūtavākyam| <BR>
nāndyante tataḥ praviśati sūtradhāraḥ| <BR>
<BR>
sūtradhāraḥ <BR>
pādaḥ pāyādupendrasya sarvalokotsavaḥ sa vaḥ| <BR>
vyāviddho namuciryena tanutāmranakhena khe|| 1|| <BR>
<BR>
evamāryamiśrān vijñāpayāmi| aye kiṃ nu khalu mayi vijñāpanavyagre śabda iva<BR>
śrūyate| aṅga<BR>
paśyāmi|<BR>
<BR>
nepathye| <BR>
<BR>
bho bhoḥ pratihārādhikṛtāḥ mahārājo duryodhanaḥ samājñāpayati|<BR>
<BR>
sūtradhāraḥ <BR>
<BR>
bhavatu vijñātam|<BR>
<BR>
utpanne dhārtarāṣṭrāṇāṃ virodhe pāṇḍavaiḥ saha|<BR>
mantraśālāṃ racayati bhṛtyo duryodhanājñayā|| 2|| <BR>
<BR>
niṣkrāntaḥ| sthāpanā| tataḥ praviśati kāñcukīyaḥ| kāñcukīyaḥ <BR>
<BR>
bho bhoḥ pratihārādhikṛtāḥ mahārājo duryodhanaḥ samājñāpayati| adya<BR>
sarvapārthivaiḥ saha<BR>
mantrayitumicchāmi| tadāhūyantāṃ sarve rājāna iti|parikramyāvalokya|aye ayaṃ<BR>
mahārājo<BR>
duryodhana ita evābhivartate| ya eṣaḥ<BR>
<BR>
śyāmo yuvā sitadukūlakṛtottarīyaḥ sacchattracāmaravaro racitāṅgarāgaḥ|<BR>
śrīmānvibhūṣaṇamaṇidyutirañjitāṅgo nakṣatramadhya iva parvagataḥ śaśāṅkaḥ|| 3||<BR>
<BR>
tataḥ praviśati yathānirdiṣṭo duryodhanaḥ| duryodhanaḥ uddhūtaroṣamiva me<BR>
hṛdayaṃ saharṣaṃ prāptaṃ<BR>
raṇotsavamimaṃ sahasā vicintya| icchāmi pāṇḍavabale varavāraṇānā-<BR>
mutkṛttadantamusalāni<BR>
mukhāni kartum|| 4|| kāñcukīyaḥ <BR>
<BR>
jayatu mahārājaḥ| mahārājaśāsanātsamānītaṃ sarvarājamaṇḍalam|<BR>
<BR>
duryodhanaḥ <BR>
<BR>
samyakkṛtam| praviśa tvamavarodhanam|<BR>
<BR>
kāñcukīyaḥ <BR>
<BR>
yadājñāpayati mahārājaḥ|<BR>
<BR>
niṣkrāntaḥ| duryodhanaḥ <BR>
<BR>
āryau vaikarṇavarṣadevau ucyatām| asti mamaikādaśākṣauhiṇībalasamudayaḥ| asya<BR>
kaḥ<BR>
senāpatirbhavitumarhatīti| kimāhaturbhavantau| mahānkhalvayamarthaḥ|<BR>
mantrayitvā vaktavyamiti|<BR>
sadṛśametat| tadāgamyatāṃ mantraśālāmeva praviśāmaḥ|<BR>
<BR>
ācārya abhivādaye| praviśatu bhavānmantraśālām| pitāmaha abhivādaye| praviśatu<BR>
bhavānmantraśālām| mātula abhivādaye| praviśatu bhavānmantraśālām| āryau<BR>
vaikarṇavarṣadevau praviśatāṃ bhavantau| bho bhoḥ sarvakṣatriyāḥ svairaṃ<BR>
praviśantu bhavantaḥ|<BR>
vayasya karṇa praviśāvastāvat|<BR>
<BR>
praviśya|ācārya etatkūrmāsanam| āsyatām| pitāmaha etatsiṃhāsanam| āsyatām| mātula<BR>
etaccarmāsanam| āsyatām| āryau vaikarṇavarṣadevau āsātāṃ bhavantau| bho bhoḥ<BR>
sarvakṣatriyāḥ<BR>
svairamāsatāṃ bhavantaḥ| kimiti kimiti| mahārājo nāsta iti| aho sevādharmaḥ|<BR>
nanvayamahamāse|<BR>
vayasya karṇa tvamapyāssva|<BR>
<BR>
upaviśya|āryau vaikarṇavarṣadevau ucyatām| asti<BR>
mamaikādaśākṣauhiṇībalasamudayaḥ| asya kaḥ<BR>
senāpatirbhavitumarhatīti|<BR>
<BR>
kimāhaturbhavantau| atrabhavāngāndhārarājo vakṣyatīti| bhavatu<BR>
mātulenābhidhīyatām|<BR>
<BR>
kimāha mātulaḥ| atrabhavati gāṅgeye sthite ko.anyaḥ senāpatirbhavitumarhatīti|<BR>
samyagāha mātulaḥ|<BR>
bhavatu bhavatu pitāmaha eva bhavatu| vayamapyetadabhilaṣāmaḥ|<BR>
<BR>
senāninādapaṭahasvanaśaṅkhanādai- ścaṇḍānilāhatamahodadhinādakalpaiḥ|<BR>
gāṅgeyamūrdhni<BR>
patitairabhiṣekatoyaiḥ sārdhaṃ patantu hṛdayāni narādhipānām|| 5|| praviśya|<BR>
kāñcukīyaḥ <BR>
<BR>
jayatu mahārājaḥ| eṣa khalu pāṇḍavaskandhāvārāddautyenāgataḥ puruṣottamo<BR>
nārāyaṇaḥ|<BR>
<BR>
duryodhanaḥ <BR>
<BR>
mā tāvat| bho bādarāyaṇa kiṃ kiṃ kaṃsabhṛtyo dāmodarastava puruṣottamaḥ| sa<BR>
gopālakastava<BR>
puruṣottamaḥ| bārhadrathāpahṛtaviṣayakīrtibhogastava puruṣottamaḥ| aho<BR>
pārthivāsannamāśritya<BR>
bhṛtyajanasya samudācāraḥ| sagarvaṃ khalvasya vacanam| ā apadhvaṃsa|<BR>
<BR>
kāñcukīyaḥ <BR>
<BR>
prasīdatu mahārājaḥ| saṃbhrameṇa samudācāro vismṛtaḥ|pādayoḥ patati|<BR>
<BR>
duryodhanaḥ <BR>
<BR>
saṃbhrama iti| ā manuṣyāṇāmastyeva saṃbhramaḥ| uttiṣṭhotiṣṭha|<BR>
<BR>
kāñcukīyaḥ <BR>
<BR>
anugṛhīto.asmi|<BR>
<BR>
duryodhanaḥ <BR>
<BR>
idānīṃ prasanno.asmi| ka eṣa dūtaḥ prāptaḥ|<BR>
<BR>
kāñcukīyaḥ <BR>
<BR>
dūtaḥ prāptaḥ keśavaḥ|<BR>
<BR>
duryodhanaḥ <BR>
<BR>
keśava iti| evameṣṭavyam| ayameva samudācāraḥ| bho bho rājānaḥ dautyenāgatasya<BR>
keśavasya kiṃ<BR>
yuktam|<BR>
<BR>
kimāhurbhavantaḥ| arghyapradānena pūjayitavyaḥ keśava iti| na me rocate|<BR>
grahaṇamasyātra hitaṃ<BR>
paśyāmi|<BR>
<BR>
grahaṇamupagate tu vāsubhadre hṛtanayanā iva pāṇḍavā bhaveyuḥ| gatimatirahiteṣu<BR>
pāṇḍaveṣu<BR>
kṣitirakhilāpi bhavenmamāsapatnā|| 6|| <BR>
<BR>
api ca yo.atra keśavasya pratyutthāsyati sa mayā dvādaśasuvarṇabhāreṇa daṇḍyaḥ|<BR>
tadapramattā<BR>
bhavantu bhavantaḥ|ātmagatam|ko nu khalvidānīṃ mamāpratyutthānasyopāyaḥ| hanta<BR>
dṛṣṭa<BR>
upāyaḥ|prakāśam|bādarāyaṇa ānīyatāṃ sa citrapaṭo nanu yatra<BR>
draupadīkeśāmbarāvakarṣaṇamālikhitam|ātmagatam|tasmindṛṣṭivinyāsaṃ<BR>
kurvannotthāsyāmi<BR>
keśavasya|<BR>
<BR>
kāñcukīyaḥ <BR>
<BR>
yadājñāpayati mahārājaḥ|niṣkramya praviśya|jayatu mahārājaḥ| ayaṃ sa citrapaṭaḥ|<BR>
<BR>
duryodhanaḥ <BR>
<BR>
mamāgrataḥ prasāraya|<BR>
<BR>
kāñcukīyaḥ <BR>
<BR>
yadājñāpayati mahārājaḥ|prasārayati|<BR>
<BR>
duryodhanaḥ <BR>
<BR>
aho darśanīyo.ayaṃ citrapaṭaḥ| eṣa duḥśāsano draupadīṃ keśahaste gṛhītavān| eṣā<BR>
khalu<BR>
draupadī|<BR>
<BR>
duḥśāsanaparāmṛṣṭā saṃbhramotphullalocanā| rāhuvaktrāntaragatā candralekheva<BR>
śobhate|| 7|| <BR>
<BR>
eṣa durātmā bhīmaḥ sarvarājasamakṣamavamānitāṃ draupadīṃ dṛṣṭvā<BR>
pravṛddhāmarṣaḥ<BR>
sabhāstambhaṃ tulayati| eṣa yudhiṣṭhiraḥ<BR>
<BR>
satyadharmaghṛṇāyukto dyūtavibhraṣṭacetanaḥ| karotyapāṅgavikṣepaiḥ śāntāmarṣaṃ<BR>
vṛkodaram|| 8|| <BR>
<BR>
eṣa idānīmarjunaḥ|<BR>
<BR>
roṣākulākṣaḥ sphuritādharoṣṭhastṛṇāya matvā ripumaṇḍalaṃ tat| utsādayiṣyanniva<BR>
sarvarājñaḥ<BR>
śanaiḥ samākarṣati gāṇḍivajyām|| 9|| <BR>
<BR>
eṣa yudhiṣṭhiro.arjunaṃ nivārayati| etau nakulasahadevau<BR>
<BR>
kṛtaparikarabandhau carmanistriṃśahastau paruṣitamukharāgau<BR>
spaṣṭadaṣṭādharoṣṭhau|<BR>
vigatamaraṇaśaṅkau satvaraṃ bhrātaraṃ me harimiva mṛgapotau tejasābhiprayātau||<BR>
10|| <BR>
<BR>
eṣa yudhiṣṭhiraḥ kumārāvupetya nivārayati|<BR>
<BR>
nīco.ahameva viparītamatiḥ kathaṃ vā roṣaṃ parityajatamadya nayānayajñau|<BR>
dyūtādhikāramavamānamamṛṣyamāṇāḥ sattvādhikeṣu vacanīyaparākramāḥ syuḥ|| 11|| <BR>
<BR>
iti| eṣa gāndhārarājaḥ <BR>
<BR>
akṣānkṣipansa kitavaḥ prahasansagarvaṃ saṃkocayanniva mudaṃ dviṣatāṃ<BR>
svakīrtyā| svairāsano<BR>
drupadarājasutāṃ rudantīṃ kākṣeṇa paśyati likhatyapi gāṃ nayajñaḥ|| 12|| <BR>
<BR>
etāvācāryapitāmahau tāṃ dṛṣṭvā lajjāyamānau paṭāntāntarhitamukhau sthitau| aho<BR>
asya<BR>
varṇāḍhyatā| aho bhāvopapannatā| aho yuktalekhatā| suvyaktamālikhito.ayaṃ<BR>
citrapaṭaḥ|<BR>
prīto.asmi| ko.atra|<BR>
<BR>
kāñcukīyaḥ <BR>
<BR>
jayatu mahārājaḥ|<BR>
<BR>
duryodhanaḥ <BR>
<BR>
bādarāyaṇa ānīyatāṃ sa vihagavāhanamātravismito dūtaḥ|<BR>
<BR>
kāñcukīyaḥ <BR>
<BR>
yadājñāpayati mahārājaḥ|<BR>
<BR>
niṣkrāntaḥ| duryodhanaḥ <BR>
<BR>
vayasya karṇa<BR>
prāptaḥ kilādya vacanādiha pāṇḍavānāṃ dautyena bhṛtya iva kṛṣṇamatiḥ sa kṛṣṇaḥ|<BR>
śrotuṃ<BR>
sakhe tvamapi sajjaya karṇa karṇau nārīmṛdūni vacanāni yudhiṣṭhirasya|| 13|| tataḥ<BR>
praviśati<BR>
vāsudevaḥ kāñcukīyaśca| vāsudevaḥ <BR>
<BR>
adya khalu dharmarājavacanāddhanaṃjayākṛtrimamitratayā<BR>
cāhavadarpamanuktagrāhiṇaṃ<BR>
suyodhanaṃ prati mayāpyanucitadautyasamayo.anuṣṭhitaḥ| atha ca<BR>
<BR>
kṛṣṇāparābhavabhuvā ripuvāhinībha- kumbhasthalīdalanatīkṣṇagadādharasya|<BR>
bhīmasya<BR>
kopaśikhinā yudhi pārthapattri- caṇḍānilaiśca kuruvaṃśavanaṃ vinaṣṭam|| 14|| <BR>
<BR>
idaṃ suyodhanaśibiram| iha hi<BR>
<BR>
āvāsāḥ pārthivānāṃ surapurasadṛśāḥ svacchandavihitā vistīrṇāḥ śastraśālā<BR>
bahuvidhakaraṇaiḥ śastrairupacitāḥ| heṣante mandurāsthāsturagavaraghaṭā bṛṃhanti<BR>
kariṇa<BR>
aiśvaryaṃ sphītametatsvajanaparibhavādāsannavilayam|| 15|| <BR>
<BR>
bhoḥ<BR>
<BR>
duṣṭavādī guṇadveṣī śaṭhaḥ svajananirdayaḥ| suyodhano hi māṃ dṛṣṭvā naiva<BR>
kāryaṃ kariṣyati||<BR>
16|| <BR>
<BR>
bho bādarāyaṇa kiṃ praveṣṭavyam|<BR>
<BR>
kāñcukīyaḥ <BR>
<BR>
atha kimatha kim| praveṣṭumarhati padmanābhaḥ|<BR>
<BR>
vāsudevaḥ <BR>
<BR>
praviśya| kathaṃ kathaṃ māṃ dṛṣṭvā saṃbhrāntāḥ sarvakṣatriyāḥ| alamalaṃ<BR>
saṃbhrameṇa|<BR>
svairamāsatāṃ bhavantaḥ|<BR>
<BR>
duryodhanaḥ <BR>
<BR>
kathaṃ kathaṃ keśavaṃ dṛṣṭvā saṃbhrāntāḥ sarvakṣatriyāḥ| alamalaṃ saṃbhrameṇa|<BR>
smaraṇīyaḥ pūrvamāśrāvito daṇḍaḥ| nanvahamājñaptā|<BR>
<BR>
vāsudevaḥ <BR>
<BR>
upagamya|bhoḥ suyodhana kimāsse|<BR>
<BR>
duryodhanaḥ <BR>
<BR>
āsanātpatitvātmagatam|suvyaktaṃ prāpta eva keśavaḥ|<BR>
<BR>
utsāhena matiṃ kṛtvāpyāsīno.asmi samāhitaḥ| keśavasya prabhāvena<BR>
calito.asmyāsanādaham|| 17|| <BR>
<BR>
aho bahumāyo.ayaṃ dūtaḥ|prakāśam|bho dūta etadāsanamāsyatām|<BR>
<BR>
vāsudevaḥ <BR>
<BR>
ācārya āsyatāṃ| gāṅgeyapramukhā rājānaḥ svairamāsatāṃ bhavantaḥ|<BR>
vayamapyupaviśāmaḥ|upaviśya|aho darśanīyo.ayaṃ citrapaṭaḥ| mā tāvat|<BR>
draupadīkeśāmbarākarṣaṇamatrālikhitam| aho nu khalu<BR>
<BR>
suyodhano.ayaṃ svajanāvamānaṃ parākramaṃ paśyati bāliśatvāt| ko nāma loke<BR>
svayamātmadoṣamudghāṭayennaṣṭaghṛṇaḥ sabhāsu|| 18|| <BR>
<BR>
āḥ apanīyatāmeṣa citrapaṭaḥ|<BR>
<BR>
duryodhanaḥ <BR>
<BR>
bādarāyaṇa apanīyatāṃ kila citrapaṭaḥ|<BR>
<BR>
kāñcukīyaḥ <BR>
<BR>
yadājñāpayati maharājaḥ|apanayati|<BR>
<BR>
duryodhanaḥ <BR>
<BR>
bho dūta<BR>
<BR>
dharmātmajo vāyusutaśca bhīmo bhrātārjuno me tridaśendrasūnuḥ| yamau ca<BR>
tāvaśvisutau vinītau<BR>
sarve sabhṛtyāḥ kuśalopapannāḥ|| 19|| vāsudevaḥ <BR>
<BR>
sadṛśametadgāndhārīputrasya| atha kimatha kim| kuśalinaḥ sarve| bhavato rājye<BR>
śarīre<BR>
bāhyābhyantare ca kuśalamanāmayaṃ ca pṛṣṭvā vijñāpayanti yudhiṣṭhirādayaḥ<BR>
pāṇḍavāḥ|<BR>
<BR>
anubhūtaṃ mahadduḥkhaṃ saṃpūrṇaḥ samayaḥ sa ca| asmākamapi dharmyaṃ<BR>
yaddāyādyaṃ<BR>
tadvibhajyatām|| 20|| <BR>
<BR>
iti| <BR>
<BR>
duryodhanaḥ <BR>
<BR>
kathaṃ kathaṃ dāyādyamiti| bhoḥ<BR>
<BR>
vane pitṛvyo mṛgayāprasaṃgataḥ kṛtāparādho muniśāpamāptavān| tadāprabhṛtyeva sa<BR>
dāraniḥspṛhaḥ parātmajānāṃ pitṛtāṃ kathaṃ vrajet|| 21|| vāsudevaḥ <BR>
<BR>
purāvidaṃ bhavantaṃ pṛcchāmi|<BR>
<BR>
vicitravīryo viṣayī vipattiṃ kṣayeṇa yātaḥ punarambikāyām| vyāsena jāto<BR>
dhṛtarāṣṭra eva labheta<BR>
rājyaṃ janakaḥ kathaṃ te|| 22|| <BR>
<BR>
mā mā bhavān|<BR>
<BR>
evaṃ parasparavirodhavivardhanena śīghraṃ bhavetkurukulaṃ nṛpa nāmaśeṣam|<BR>
tatkartumarhati<BR>
bhavānapakṛtya roṣaṃ yattvāṃ yudhiṣṭhiramukhāḥ praṇayādbruvanti|| 23||<BR>
duryodhanaḥ <BR>
<BR>
bho dūta na jānāti bhavānrājyavyavahāram|<BR>
<BR>
rājyaṃ nāma nṛpātmajaiḥ sahṛdairjitvā ripūnbhujyate talloke na tu yācyate na tu<BR>
punardīnāya vā<BR>
dīyate| kāṅkṣā cennṛpatitvamāptumacirātkurvantu te sāhasaṃ svairaṃ vā praviśantu<BR>
śāntamatibhirjuṣṭaṃ śamāyāśramam|| 24|| vāsudevaḥ <BR>
<BR>
bhoḥ suyodhana alaṃ bandhujane paruṣamabhidhātum|<BR>
<BR>
puṇyasaṃcayaprāptāmadhigamya nṛpaśriyam| vañcayedyaḥ suhṛdbandhūnsa<BR>
bhavedviphalaśramaḥ|| 25|| duryodhanaḥ <BR>
<BR>
bho dūta<BR>
<BR>
syālaṃ tava gurorbhūpaṃ kaṃsaṃ na te dayā| kathamasmākamevaṃ syātteṣu<BR>
nityāpakāriṣu|| 26||<BR>
vāsudevaḥ <BR>
<BR>
alaṃ tanmaddoṣato jñātum|<BR>
kṛtvā putraviyogārtāṃ bahuśo jananīṃ mama| vṛddhaṃ svapitaraṃ baddhvā hato.ayaṃ<BR>
mṛtyunā<BR>
svayam|| 27|| duryodhanaḥ <BR>
<BR>
sarvathā vañcitastvayā kaṃsaḥ| alamātmastavena| na śauryametat| paśya|<BR>
<BR>
jāmātṛnāśavyasanābhitapte roṣābhibhūte magadheśvare.atha| palāyamānasya<BR>
bhayāturasya<BR>
śauryaṃ tadetatkva gataṃ tavāsīt|| 28|| vāsudevaḥ <BR>
<BR>
bhoḥ suyodhana deśakālāvasthāpekṣitaṃ khalu śauryaṃ nayānugāminām| iha<BR>
tiṣṭhatu<BR>
tāvadasmadgataḥ parihāsaḥ| svakāryamanuṣṭhīyatām|<BR>
<BR>
kartavyo bhrātṛṣu sneho vismartavyā guṇetarāḥ| saṃbandho bandhubhiḥ<BR>
śreyānlokayorubhayorapi||<BR>
29|| duryodhanaḥ devātmajairmanuṣyāṇāṃ kathaṃ vā bandhutā bhavet|<BR>
piṣṭapeṣaṇametāvatparyāptaṃ chidyatāṃ kathā|| 30|| vāsudevaḥ <BR>
<BR>
ātmagatam|<BR>
<BR>
prasādyamānaḥ sāmnāyaṃ na svabhāvaṃ vimuñcati| hanta saṃkṣobhayāmyenaṃ<BR>
vacobhiḥ<BR>
paruṣākṣaraiḥ|| 31|| <BR>
<BR>
prakāśam|bhoḥ suyodhana kiṃ na jānīṣe.arjunasya balaparākramam|<BR>
<BR>
duryodhanaḥ <BR>
<BR>
na jāne|<BR>
<BR>
vāsudevaḥ <BR>
<BR>
bhoḥ śrūyatām|<BR>
<BR>
kairātaṃ vapurāsthitaḥ paśupatiryuddhena saṃtoṣito vahneḥ khāṇḍavamaśnataḥ<BR>
sumahatī vṛṣṭiḥ<BR>
śaraiśchāditā| devendrārtikarā nivātakavacā nītāḥ kṣayaṃ līlayā nanvekena tadā<BR>
virāṭanagare<BR>
bhīṣmādayo nirjitāḥ|| 32|| <BR>
<BR>
api ca tavāpi pratyakṣamaparaṃ kathayāmi|<BR>
<BR>
nanu tvaṃ citrasenena nīyamāno nabhastalam| vikrośanghoṣayātrāyāṃ phalgunenaiva<BR>
mokṣitaḥ|| 33||<BR>
<BR>
kiṃ bahunā|<BR>
<BR>
dātumarhasi madvākyādrājyārdhaṃ dhṛtarāṣṭraja| anyathā sāgarāntāṃ gāṃ hariṣyanti<BR>
hi<BR>
pāṇḍavāḥ|| 34|| duryodhanaḥ <BR>
<BR>
kathaṃ kathaṃ| hariṣyanti hi pāṇḍavāḥ|<BR>
<BR>
praharati yadi yuddhe māruto bhīmarūpī praharati yadi sākṣātpārtharūpeṇa śakraḥ|<BR>
paruṣavacanadakṣa tvadvacobhirna dāsye tṛṇamapi pitṛbhukte vīryagupte svarājye||<BR>
35|| vāsudevaḥ <BR>
<BR>
bhoḥ kurukulakalaṅkabhūta ayaśolubdha vayaṃ kila tṛṇāntarābhibhāṣakāḥ|<BR>
<BR>
duryodhanaḥ <BR>
<BR>
bho gopālaka tṛṇānyabhibhāṣyo bhavān|<BR>
<BR>
avadhyāṃ pramadāṃ hatvā hayaṃ govṛṣameva ca| mallānapi sunirlajjo vaktumicchasi<BR>
sādhubhiḥ||<BR>
36|| vāsudevaḥ <BR>
<BR>
bhoḥ suyodhana nanu kṣipasi mām|<BR>
<BR>
duryodhanaḥ <BR>
<BR>
nanu satyamevaitat|<BR>
<BR>
vāsudevaḥ <BR>
<BR>
gacchāmi tāvat|<BR>
<BR>
duryodhanaḥ <BR>
<BR>
gaccha gaccha paśukhuroddhatareṇurūpitāṅgo vrajameva| viphalīkṛtaḥ kālaḥ|<BR>
<BR>
vāsudevaḥ <BR>
<BR>
evamastu| na vayamanuktasaṃdeśā gantumicchāmaḥ| tadākarṇyatāṃ yudhiṣṭhirasya<BR>
saṃdeśaḥ|<BR>
<BR>
duryodhanaḥ <BR>
<BR>
āḥ abhāṣyastvam|<BR>
<BR>
ahamavadhṛtapāṇḍarātapatro dvijavarahastadhṛtāmbusiktamūrdhā|<BR>
avanatanṛpamaṇḍalānuyātraiḥ<BR>
saha kathayāmi bhavadvidhairna bhāṣe|| 37|| vāsudevaḥ <BR>
<BR>
na vyāharati kila māṃ suyodhanaḥ| bhoḥ<BR>
<BR>
śaṭha bāndhavaniḥsneha kāka kekara piṅgala|<BR>
tvadarthātkuruvaṃśo.ayamacirānnāśameṣyati|| 38|| <BR>
<BR>
bho bho rājānaḥ gacchāmastāvat|<BR>
<BR>
duryodhanaḥ <BR>
<BR>
kathaṃ yāsyati kila keśavaḥ| duḥśāsana durmarṣaṇa durmukha durbuddhe<BR>
duṣṭeśvara<BR>
dūtasamudācāramatikrāntaḥ keśavo badhyatām| kathamaśaktāḥ| duḥśāsana na<BR>
samarthaḥ<BR>
khalvasi|<BR>
<BR>
karituraganihantā kaṃsahantā sa kṛṣṇaḥ paśupakulanivāsādānujīvyānabhijñaḥ|<BR>
hṛtabhujabalavīryaḥ pārthivānāṃ samakṣaṃ svavacanakṛtadoṣo badhyatāmeṣa<BR>
śīghram|| 39|| <BR>
<BR>
ayamaśaktaḥ| mātula badhyatāmayaṃ keśavaḥ| kathaṃ parāṅmukhaḥ patati| bhavatu|<BR>
ahameva<BR>
pāśairbadhnāmi|pāśamudyamyopasarpati|<BR>
<BR>
vāsudevaḥ <BR>
<BR>
kathaṃ baddhukāmo māṃ kila suyodhanaḥ| bhavatu| suyodhanasya sāmarthyaṃ<BR>
paśyāmi|viśvarūpamāsthitaḥ|<BR>
<BR>
duryodhanaḥ <BR>
<BR>
bho dūta<BR>
<BR>
sṛjasi yadi samantāddevamāyāḥ svamāyāḥ praharasi yadi vā tvaṃ durnivāraiḥ<BR>
surāstraiḥ|<BR>
hayagajavṛṣabhāṇāṃ pātanājjātadarpo narapatigaṇamadhye badhyase tvaṃ mayādya||<BR>
40|| <BR>
<BR>
āḥ tiṣṭhedānīm| kathaṃ na dṛṣṭaḥ keśavaḥ| ayaṃ keśavaḥ| aho hrasvatvaṃ keśavasya|<BR>
āḥ<BR>
tiṣṭhedānīm| kathaṃ na dṛṣṭaḥ keśavaḥ| ayaṃ keśavaḥ| aho dīrghatvaṃ keśavasya|<BR>
kathaṃ na<BR>
dṛṣṭaḥ keśavaḥ| ayaṃ keśavaḥ| sarvatra mantraśālāyāṃ keśavā bhavanti| kimidānīṃ<BR>
kariṣye|<BR>
bhavatu dṛṣṭam| bho bho rājānaḥ ekenaikaḥ keśavo badhyatām| kathaṃ svayameva<BR>
pāśairbaddhāḥ<BR>
patanti rājānaḥ| sādhu bho jambhaka sādhu|<BR>
<BR>
matkārmukodaraviniḥsṛtabāṇajālai- rviddhaṃ kṣaratkṣatajarañjitasarvagātram|<BR>
paśyantu<BR>
pāṇḍutanayāḥ śibiropanītaṃ tvāṃ bāṣparuddhanayanāḥ pariniśvasantaḥ|| 41||<BR>
niṣkrāntaḥ|<BR>
vāsudevaḥ <BR>
<BR>
bhavatu pāṇḍavānāṃ kāryamahameva sādhayāmi| bhoḥ sudarśana itastāvat|<BR>
<BR>
tataḥ praviśati sudarśanaḥ| sudarśanaḥ <BR>
<BR>
eṣa bhoḥ|<BR>
<BR>
śrutvā giraṃ bhagavato vipulaprasādā- nnirdhāvito.asmi parivāritatoyadaughaḥ|<BR>
kasminkhalu<BR>
prakupitaḥ kamalāyatākṣaḥ kasyādya mūrdhani mayā pravijṛmbhitavyam|| 42|| <BR>
<BR>
kva nu khalu bhagavānnārāyaṇaḥ|<BR>
<BR>
avyaktādiracintyātmā lokasaṃrakṣaṇodyataḥ| eko.anekavapuḥ<BR>
śrīmāndviṣadbalaniṣūdanaḥ|| 43|| <BR>
<BR>
vilokya|aye ayaṃ bhagavānhastinapuradvāre dūtasamudācāreṇopasthitaḥ| kutaḥ<BR>
khalvāpaḥ kutaḥ<BR>
khalvāpaḥ| bhagavati ākāśagaṅge āpastāvat| hanta sravati|ācamyopasṛtya|jayatu<BR>
bhagavānnārāyaṇaḥ|praṇamati|<BR>
<BR>
vāsudevaḥ <BR>
<BR>
sudarśana apratihataparākramo bhava|<BR>
<BR>
sudarśanaḥ <BR>
<BR>
anugṛhīto.asmi|<BR>
<BR>
vāsudevaḥ <BR>
<BR>
diṣṭyā bhavānkarmakāle prāptaḥ|<BR>
<BR>
sudarśanaḥ <BR>
<BR>
kathaṃ kathaṃ karmakāla iti| ājñāpayatu bhagavānājñāpayatu|<BR>
<BR>
kiṃ merumandarakulaṃ parivartayāmi saṃkṣobhayāmi sakalaṃ makarālayaṃ vā|<BR>
nakṣatravaṃśamakhilaṃ bhuvi pātayāmi nāśakyamasti mama deva tava prasādāt|| 44||<BR>
vāsudevaḥ <BR>
<BR>
bhoḥ sudarśana itastāvat| bhoḥ suyodhana<BR>
<BR>
yadi lavaṇajalaṃ vā kandaraṃ vā girīṇāṃ grahagaṇacaritaṃ vā vāyumārgaṃ prayāsi|<BR>
mama<BR>
bhujabalayogaprāptasaṃjātavegaṃ bhavatu capala cakraṃ kālacakraṃ tavādya|| 45||<BR>
sudarśanaḥ <BR>
<BR>
bhoḥ suyodhanahataka tiṣṭha tiṣṭha|punarvicārya|prasīdatu bhagavānnārāyṇaḥ|<BR>
<BR>
mahībhārāpanayanaṃ kartuṃ jātasya bhūtale| asminnevaṃ gate deva nanu<BR>
syādviphalaśramaḥ|| 46||<BR>
vāsudevaḥ <BR>
<BR>
sudarśana roṣātsamudācāro nāvekṣitaḥ| gamyatāṃ svanilayameva|<BR>
<BR>
sudarśanaḥ <BR>
<BR>
yadājñāpayati bhagavānnārāyaṇaḥ| kathaṃ kathaṃ gopālaka iti| tricaraṇātikrāntatriloko<BR>
nārāyaṇaḥ khalvatra bhagavān| śaraṇaṃ vrajantu bhavantaḥ| yāvadgacchāmi| aye<BR>
etadbhagavadāyudhavaraṃ śārṅgaṃ prāptam|<BR>
<BR>
tanumṛdulalitāṅgaṃ strīsvabhāvopapannaṃ harikaradhṛtamadhyaṃ<BR>
śatrusaṃghaikakālaḥ|<BR>
kanakakhacitapṛṣṭhaṃ bhāti kṛṣṇasya pārśve navasaliladapārśve cāruvidyullekheva||<BR>
47|| <BR>
<BR>
bho bhoḥ śārṅga praśāntaroṣo bhagavānnārāyaṇaḥ| gamyatāṃ svanilayameva| hanta<BR>
nivṛttaḥ|<BR>
yāvadgacchāmi| aye iyaṃ kaumodakī prāptā|<BR>
<BR>
maṇikanakavicitrā citramālottarīyā suraripugaṇagātradhvaṃsane jātatṛṣṇā|<BR>
girivarataṭarūpā<BR>
durnivārātivīryā vrajati nabhasi śīghraṃ meghavṛndānuyātrā|| 48|| <BR>
<BR>
he kaumodaki praśāntaroṣo bhagavānnārāyaṇaḥ| hanta nivṛttā| yāvadgacchāmi| aye<BR>
ayaṃ<BR>
pāñcajanyaḥ prāptaḥ|<BR>
<BR>
pūrṇendukundakumudodarahāragauro nārāyaṇānanasarojakṛtaprasādaḥ| yasya svanaṃ<BR>
pralayasāgaraghoṣatulyaṃ garbhā niśamya nipatantyasurāṅganānām|| 49|| <BR>
<BR>
he pāñcajanya praśāntaroṣo bhagavān| gamyatāṃ svanilayameva| hanta nivṛttaḥ| aye<BR>
nandakāsiḥ<BR>
prāptaḥ|<BR>
<BR>
vanitāvigraho yuddhe mahāsurabhayaṃkaraḥ| prayāti gagane śīghraṃ maholkeva<BR>
vibhātyayam|| 50|| <BR>
<BR>
he nandaka praśāntaroṣo bhagavān| gamyatāṃ svanilayameva| hanta nivṛttaḥ|<BR>
yāvadgacchāmi| aye<BR>
etāni bhagavadāyudhavarāṇi|<BR>
<BR>
so.ayaṃ khaḍgaḥ kharāṃśorapahasitatanuḥ svaiḥ karairnandakākhyaḥ seyaṃ<BR>
kaumodakī yā<BR>
suraripukaṭhinoraḥsthalakṣodadakṣā| saiṣā śārṅgābhidhānā pralayaghanaravajyāravā<BR>
cāpayaṣṭiḥ so.ayaṃ gambhīraghoṣaḥ śaśikaraviśadaḥ śaṅkharāṭpāñcajanyaḥ|| 51|| he<BR>
śārṅga kaumodaki pāñcajanya daityāntakṛnnandaka śatruvahne| praśāntaroṣo<BR>
bhagavānmurāriḥ<BR>
svasthānamevātra hi gaccha tāvat|| 52|| <BR>
<BR>
hanta nivṛttāḥ| yāvadgacchāmi| aye atyuddhūto vāyuḥ| atitapatyādityaḥ| calitāḥ<BR>
parvatāḥ|<BR>
kṣubdhāḥ sāgarāḥ| patitā vṛkṣāḥ| bhrāntā meghāḥ| pralīnā vāsukiprabhṛtayo<BR>
bhujaṃgeśvarāḥ| kiṃ nu khalvidam| aye ayaṃ bhagavato vāhanaḥ garuḍaḥ prāptaḥ|<BR>
<BR>
surāsurāṇāṃ parikhedalabdhaṃ yenāmṛtaṃ mātṛvimokṣaṇārthaṃ|<BR>
ācchinnamāsīddviṣato<BR>
murārestvāmudvahāmīti varo.api dattaḥ|| 53|| <BR>
<BR>
he kāśyapapriyasuta garuḍa praśāntaroṣo bhagavāndevadeveśaḥ| gamyatāṃ<BR>
svanilayameva| hanta<BR>
nivṛttaḥ| yāvadgacchāmi|<BR>
<BR>
ete sthitā viyati kiṃnarayakṣasiddhāḥ devāśca saṃbhramacalanmukuṭottamāṅgāḥ|<BR>
ruṣṭe.acyute<BR>
vigatakāntiguṇāḥ praśāntaṃ śrutvā śrayanti sadanāni nivṛttatāpāḥ|| 54|| <BR>
<BR>
yāvadahamapi kāntāṃ meruguhāmeva yāsyāmi|<BR>
<BR>
niṣkrāntaḥ| vāsudevaḥ <BR>
<BR>
yāvadahamapi pāṇḍavaśibirameva yāsyāmi|<BR>
<BR>
nepathye| <BR>
<BR>
na khalu na khalu gantavyam|<BR>
<BR>
vāsudevaḥ <BR>
<BR>
aye vṛddharājasvara iva| bho rājan eṣa sthito.asmi|<BR>
<BR>
tataḥ praviśati dhṛtarāṣṭraḥ| dhṛtarāṣṭraḥ <BR>
<BR>
kva nu khalu bhagavānnārāyaṇaḥ| kva nu khalu bhagavānpāṇḍavaśreyaskaraḥ| kva nu<BR>
khalu<BR>
bhagavānviprapriyaḥ| kva nu khalu bhagavāndevakīnandanaḥ|<BR>
<BR>
mama putrāparādhāttu śārṅgapāṇe tavādhunā| etanme tridaśādhyākṣa pādayoḥ<BR>
patitaṃ<BR>
śiraḥ|| 55|| patati| vāsudevaḥ <BR>
<BR>
hā dhik| patito.atrabhavān| uttiṣṭhottiṣṭha|<BR>
<BR>
dhṛtarāṣṭraḥ <BR>
<BR>
anugṛhīto.asmi| bhagavan idamarghyaṃ pādyaṃ ca pratigṛhyatām|<BR>
<BR>
vāsudevaḥ <BR>
<BR>
sarvaṃ gṛhṇāmi| kiṃ te bhūyaḥ priyamupaharāmi|<BR>
<BR>
dhṛtarāṣṭraḥ <BR>
<BR>
yadi me bhagavānprasannaḥ kimataḥ paramicchāmi|<BR>
<BR>
vāsudevaḥ <BR>
<BR>
gacchatu bhavānpunardarśanāya|<BR>
<BR>
dhṛtarāṣṭraḥ <BR>
<BR>
yadājñāpayati bhagavannārāyaṇaḥ|<BR>
<BR>
niṣkrāntaḥ| bharatavākyam| imāṃ sāgaraparyantāṃ himavadvindhyakuṇḍalām|<BR>
mahīmekātapatrāṅkāṃ rājasiṃhaḥ praśāstu naḥ|| 56|| niṣkrāntāḥ sarve| dūtavākyaṃ<BR>
samāptam| <BR>
ka iti| tricaraṇātikrāntatriloko<BR>
nārāyaṇaḥ khalvatra bhagavān| śaraṇaṃ vrajantu bhavantaḥ| yāvadga<BR>
<BR>
<BR>
<BR>
<BR>
</body></html>
