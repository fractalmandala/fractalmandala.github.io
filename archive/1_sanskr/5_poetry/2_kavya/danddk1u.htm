<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title> </title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

DANDIN: DASAKUMARACARITA<BR>
Ucchvasas 3, 5 & 6<BR>
<BR>
Input by ...<BR>
<BR>
Plain text version (no analysis of compounds, sandhis etc.)<BR>
<BR>
<BR>




<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>

<BR>
/ daśakumāracaritam - tṛtīyocchvāsaḥ / <BR>
<BR>
eṣo 'smi paryaṭann ekadā gato videheṣu |<BR>
mithilām apraviśyaiva bahiḥ kva=cin maṭhi kāyā<BR>
viśramitum etya kayā  api vṛddhatāpasyā<BR>
dattapādyaḥ kṣaṇam alindabhūmāv avāsthiṣi |<BR>
tasyās tu maddarśanād eva kim apy ābaddhadhāram<BR>
aśru prāvartata |<BR>
' kim etad amba kathaya kāraṇam ' iti pṛṣṭā<BR>
sakaruṇam ācaṣṭa - 'jaivātṛka nanu śrūyate patir<BR>
asyā mithilāyāḥ prahāravarmā nāmāsīt |<BR>
tasya khalu magadharājo rājahamsaḥ paraṃ mitram<BR>
āsīt |<BR>
tayoś ca vallabhe balaśambalayor iva<BR>
vasumatīpriyamvade sakhyam apratimam adhattām |<BR>
atha prathamagarbhābhinanditāṃ tāṃ ca<BR>
priyasakhīṃ didṛkṣuḥ priyamvadā vasumatīṃ saha<BR>
bhartrā puṣpapuram agamat |<BR>
tasminn eva ca samaye mālavena magadharājasya mahaj<BR>
janyam ajani |<BR>
tatra leśato 'pi durlakṣāṃ gatim agaman<BR>
magadharājaḥ |<BR>
maithilendras tu mālavendraprayatnaprāṇitaḥ<BR>
svaviṣayaṃ prati nivṛtto jyeṣṭhasya<BR>
samhāravarmaṇaḥ sutair vikaṭavarmaprabhṛtibhir<BR>
vyāptaṃ rājyam ākarṇya svasrīyāt suhmapater<BR>
daṇḍāvayavam āditsur aṭavīpatham avagāhya<BR>
lubdhakaluptasarvasvo 'bhūt |<BR>
tatsutena ca kanīyasā hastavartinā sahaikākinī<BR>
vanacaraśaravarṣabhayapalāyitā vanam agāhiṣi |<BR>
tatra ca me śārdūlanakhāvalīḍhanipatitāyāḥ<BR>
pāṇibhraṣṭaḥ sa bālakaḥ kasya  api<BR>
kapilāśavasya kroḍam abhyalīyata |<BR>
tacchavākarṣiṇaś ca vyāghrasya  asūn iṣur<BR>
iṣvasanayantramuktaḥ kṣaṇād alikṣat |<BR>
bhilladārakaiḥ sa bālo 'pāhāri |<BR>
sā tv ahaṃ mohasuptā kena  api<BR>
vṛṣṇipālenopanīya svaṃ kuṭīram āveśya<BR>
kṛpayopakrāntavraṇā svasthībhūya svabhartur anti<BR>
kam upatiṣṭhāsur asahāyatayā yāvad<BR>
vyākulībhavāmi tāvan mamaiva duhitā saha yūnā kena<BR>
 api tam evoddeśam āgamat |<BR>
sā bhṛśaṃ ruroda |<BR>
ruditānte ca sā sārthaghāte svahastagatasya<BR>
rājaputrasya kirātabhartṛhastagamanam ātmanaś ca<BR>
kena  api vanacareṇa vraṇaviropaṇam svasthāyāś ca<BR>
punas tenopayantuṃ cintitā yā<BR>
nikṛṣṭajātisamsargavaiklavyāt<BR>
pratyākhyānapāruṣyam tad akṣameṇa ca  amunā<BR>
vivikte vipine svaśiraḥ kartanodyamam anena yūnā<BR>
yadṛcchayā dṛṣṭena tasya durātmano hananam<BR>
ātmanaś copayamanam ity akathayat |<BR>
sa tu pṛṣṭo maithilendrasyaiva ko 'pi sevakaḥ<BR>
kāraṇavilambī tanmārgānusārī jātaḥ |<BR>
saha tena bhartur antikam upasṛtya putravṛttā ntena<BR>
śrotram asya devyāḥ priyamvadāyāś ca <BR>
 adahāva |<BR>
<BR>
sa ca rājā diṣṭadoṣāj jyeṣṭhaputraiś ciraṃ<BR>
vigṛhya punar asahiṣṇutayā  atimātraṃ ciraṃ<BR>
prayudhya baddhaḥ |<BR>
devī ca bandhanaṃ gamitā |<BR>
dagdhā punar aham asminn api vārddhake hatajīvitam<BR>
apārayantī hātuṃ pravrajyāṃ kila  agrahīṣam |<BR>
duhitā tu mama hatajīvitākṛṣṭā<BR>
vikaṭavarmamahādevīṃ kalpasundarīṃ kila <BR>
aśiśriyat |<BR>
tau ced rājaputrau nirupadravāv eva  avardhiṣyetām<BR>
iyatā kālena tavemāṃ vayoavasthām asprakṣyetām |<BR>
tayoś ca sator na dāyādā narendrasya<BR>
prasahyakāriṇo bhaveyuḥ ' iti pramanyur abhiruroda |<BR>
śrutvā ca tāpasīgiram aham api pravṛddhabāṣpo<BR>
nigūḍham abhyadhām -- 'yady evam amba samāśvasihi |<BR>
nanv asti kaś cin munis tvayā tadavasthayā<BR>
putrābhyupapādanārthaṃ yācitas tena sa labdho<BR>
vardhitaś ca |<BR>
vārteyam atimahatī |<BR>
kim anayā |<BR>
so 'ham asmi |<BR>
śakyaś ca mayā<BR>
asau vikaṭavarmā yathākathaṃcid upaśliṣya<BR>
vyāpādayitum |<BR>
anujāḥ punar atibahavaḥ tair api ghaṭante<BR>
paurajānapadāḥ |<BR>
māṃ tu na kaś=cid ihatya īdṛktayā jano jānāti |<BR>
pitarāv api tāvan māṃ na samvidāte kim utetare |<BR>
tad enam artham upāyena sādhayiṣyāmi ' ity agādiṣam |<BR>
sā tu vṛddhā saruditaṃ pariṣvajya muhuḥ śirasy<BR>
upāghrāya prasnutastanī sagadgadam agadat - 'vatsa<BR>
ciraṃ jīva |<BR>
bhadraṃ tava |<BR>
prasanno 'dya bhagavān vidhiḥ |<BR>
adyaiva prahāravarmaṇy adhi videhā jātāḥ yataḥ<BR>
pralambamānapīnabāhur bhavān apāram etac<BR>
chokasāgaram adyottārayituṃ sthitaḥ |<BR>
aho mahad bhāgadheyaṃ devyāḥ priyamvadāyāḥ ' iti<BR>
harṣanirbharā snānabhojanādinā mām upācarat |<BR>
aśiśriyaṃ ca  asmin maṭhaikadeśe niśi<BR>
kaṭaśayyām |<BR>
acintayaṃ ca - 'vinopadhinā  ayam artho na sādhyaḥ |<BR>
striyaś copadhīnām udbhavakṣetram |<BR>
ato 'ntaḥpuravṛttāntam asyā avagamya taddvāreṇa<BR>
kiñ=cij jālam ācareyam ' iti cintayaty eva mayi<BR>
mahārṇavonmagnamārtaṇḍaturaṅgamaśvāsarayāvadhūteva <BR>
vyāvartata triyāmā |<BR>
samugragarbhavāsajaḍīkṛta iva mandapratāpo<BR>
divasakaraḥ prādur āsīt |<BR>
<BR>
utthāya  avasāyitadinamukhaniyamavidhis tāṃ me<BR>
mātaram avādiṣam -- ' amba jālmasya vikaṭavarmaṇaḥ<BR>
kac=cid antaḥpuravṛttāntam abhijānāsi ' ity<BR>
anavasitavacanae eva mayi kā=cid aṅganā<BR>
pratyadṛśyata |<BR>
tāṃ ca  avekṣya sā me dhātrī<BR>
harṣāśrukuṇṭhitakaṇṭham ācaṣṭa -- 'putri<BR>
puṣkarike paśya bhartṛdārakam |<BR>
ayam asāv akṛpayā mayā vane parityaktaḥ punar apy<BR>
evam āgataḥ ' iti |<BR>
sā tu harṣanirbharanipīḍitā ciraṃ prarudya bahu<BR>
vilapya śāntā punaḥ svamātrā<BR>
rājāntaḥpuravṛttāntākhyāne nyayujyata |<BR>
uktaṃ ca tayā -- 'kumāra kāmarūpeśvarasya<BR>
kalindavarmanāmnaḥ kanyā kalpasundarī kalāsu rūpe<BR>
ca  apsaraso 'py atikrāntā patim abhibhūya vartate |<BR>
tadekavallabhaḥ sa tu bahvavarodho 'pi vikaṭavarmā<BR>
' iti |<BR>
tām avocam -- ' upasarpaināṃ matprayuktair<BR>
gandhamālyaiḥ |<BR>
upajanaya ca  asamānadoṣanindādinā svabhartari<BR>
dveṣam |<BR>
anurūpabha rtṛgāminīnāṃ ca<BR>
vāsavadattādīnāṃ varṇanena grāhaya  anuśayam |<BR>
avarodhāntareṣu ca rājño vilasitāni su=gūḍhāny<BR>
api prayatnena  anviṣya prakāśayantī mānam asyā<BR>
vardhaya ' iti |<BR>
punar idam ambām avocam -- ' ittham eva tvayā  apy<BR>
an=anyavyāpārayā nṛpāṅganā  asāv upasthātavyā |<BR>
pratyahaṃ ca yad yat tatra vṛttaṃ tad asmi<BR>
tvayaiva bodhyaḥ |<BR>
maduktā punar iyam udarkasvāduno 'smatkarmaṇaḥ<BR>
prasādhanāya cchāyeva  an=apāyinī kalpasundarīm<BR>
anuvartatām ' iti |<BR>
te ca tam arthaṃ tathaiva  anvatiṣṭhatām |<BR>
keṣucid dineṣu gateṣv ācaṣṭa māṃ madambā -- <BR>
'vatsa mādhavīva picumandāśleṣiṇī yathā  asau<BR>
śocyam ātmānaṃ manyeta tathopapādya sthāpitā |<BR>
kiṃ bhūyaḥ kṛtyam ' iti |<BR>
punar aham abhilikhyātmanaḥ pratikṛtim ' iyam amuṣmai<BR>
neyā |<BR>
nītāṃ caināṃ nirvarṇya sā niyatam evaṃ vakṣyati<BR>
-- ' nanv asti kaś cid īdṛśākāraḥ pumān ' iti |<BR>
pratibrūhy enām -- ' yadi syāt tataḥ kim ' iti |<BR>
tasya yad uttaraṃ sā dāsyati tad aham asmi<BR>
pratibodhanīyaḥ ' iti |<BR>
sā ' tathā ' iti rājakulam upasaṅkramya pratinivṛttā<BR>
mām ekānte nyavedayat -- 'vatsa darśito 'sau<BR>
citrapaṭas tasyai mattakāśinyai |<BR>
citrīyamāṇā ca  asau ' bhuvanam idaṃ<BR>
sanāthīkṛtaṃ yad deve 'pi kusumadhanvani<BR>
nedṛśī vapuḥśrīḥ samnidhatte |<BR>
citram etac citrataram |<BR>
na ca tam avaimi ya īdṛśam ihatyo nirmimīte |<BR>
kenedam ālikhitam ' ity ādṛtavatī vyāhṛtavatī ca |<BR>
mayā ca smerayodīritam -- ' devi sadṛśam<BR>
ājñāpayasi |<BR>
bhagavān makaraketur apy evaṃ sundara iti na śakyam<BR>
eva sambhāvayitum |<BR>
atha ca vistīrṇeyam arṇavanemiḥ |<BR>
kvacid īdṛ śam api rūpaṃ daivaśaktyā sambhavet |<BR>
atha tu yady evaṃrūpo<BR>
rūpānurūpaśilpaśīlavidyājñānakauśalo yuvā<BR>
mahākulīnaś ca kaś=cit samnihitaḥ syāt sa kiṃ<BR>
lapsyate ' iti |<BR>
tayoktam -- ' amba kiṃ bravīmi |<BR>
śarīraṃ dṛdayaṃ jīvitam iti sarvam idam alpam<BR>
anarhaṃ ca |<BR>
tato na kiñ=cil lapsyate |<BR>
na ced ayaṃ vipralambhas tasya  amuṣya<BR>
darśanānubhavena yathedaṃ cakṣuś caritārthaṃ<BR>
bhavet tathā  anugrahaḥ kāryaḥ ' iti |<BR>
bhūyo 'pi mayā dṛḍhatarīkartum upanyastam - ' asti<BR>
ko 'pi rājasūnur nigūḍhaṃ caran |<BR>
amuṣya vasantotsave saha sakhībhir<BR>
nagaropavanavihāriṇī ratir iva vigrahiṇī<BR>
yadṛcchayā darśanapathaṃ gatā  asi |<BR>
gataś ca  asau kāmaśaraikalakṣya tāṃ mām<BR>
anvavartiṣṭa |<BR>
mayā ca vām anyoanyānurūpair durlabhair<BR>
ākārādibhir guṇātiśayaiś ca preryamāṇayā<BR>
tadracitair eva kusumaśekharasraganulepanādibhiś<BR>
ciram upāsitā  asi |<BR>
sādṛśyaṃ ca svam anena svayam eva  abhilikhya<BR>
tvatsamādhigāḍhatvadarśanāya preṣi tam |<BR>
eṣa ced artho niścitas tasya  amuṣya <BR>
atimānuṣaprāṇasattvaprajñāprakarṣasya na<BR>
kiñ=cid duṣkaraṃ nāma |<BR>
tam adyaiva darśayeyam |<BR>
saṅketo deyaḥ ' iti |<BR>
tayā tu kiñ=cid iva dhyātvā punar abhihitam - ' amba<BR>
tava naitad idānīṃ gopyatamam |<BR>
ataḥ kathayāmi |<BR>
mama tātasya rājñā prahāravarmaṇā saha mahatī<BR>
prītir āsīt |<BR>
mātuś ca me mānavatyāḥ priyavayasyā devī<BR>
priyamvadāsīt |<BR>
tābhyāṃ punar ajātāpatyābhyām eva kṛtaḥ samayo<BR>
abhūt -- ' āvayoḥ putravatyāḥ putrāya duhitṛmatyā<BR>
duhitā deyā ' iti |<BR>
tātas tu māṃ jātāṃ pranaṣṭāpatyā<BR>
priyamvadeti prārthayamānāya vikaṭavarmaṇe daivād<BR>
dattavān |<BR>
ayaṃ ca niṣṭhuraḥ pitṛdrohī na <BR>
atyupasannasaṃsthānaḥ kāmopacāreṣv<BR>
alabdhavaicakṣaṇyaḥ kalāsu kāvyanāṭakādiṣu<BR>
mandābhiniveśaḥ śauryonmādī durvikatthano<BR>
anṛtavādī ca  asthānavarṣī |<BR>
na  atirocate me eṣa bhartā viśeṣataś caiṣu<BR>
vāsareṣu |<BR>
yad ayam udyāne madantaraṅgabhūtāṃ puṣkarikām<BR>
apy upāntavartinīm anādṛtya mayi<BR>
baddhasāpatnyamatsarām anātmajñām<BR>
ātmanāṭakīyāṃ ramayantikā nāma <BR>
apatyanir=viśeṣaṃ matsamvardhitāyāś<BR>
campakalatāyāḥ svayam avacitābhiḥ su=manobhir alam<BR>
akārṣīt |<BR>
madupabhuktamukte citrakūṭagarbhavedikāgate<BR>
ratnatalpe tayā saha vyahārṣīt |<BR>
ayogyaś ca pumān avajñātuṃ ca pravṛttaḥ |<BR>
tat kim ity apekṣyate |<BR>
paralokabhayaṃ ca  aihikena duḥkhena  antaritam |<BR>
a=viṣahyaṃ hi yoṣitām an=aṅgaśaraniṣaṅgī<BR>
bhūtacetasām an=iṣṭajanasamvāsayantraṇāduḥkham |<BR>
ato 'munā puruṣeṇa mām adyodyānamādhavīgṛhe<BR>
samāgamaya |<BR>
tadvārtāśravaṇamātreṇaiva hi mama  atimātraṃ<BR>
mano 'nuraktam |<BR>
asti ca  ayam artharāśiḥ |<BR>
anena amuṣya pade pratiṣṭhāpya tam eva  atyantam<BR>
upacarya jīviṣyāmi ' iti |<BR>
mayā  api tad abhyupetya pratyāgatam |<BR>
ataḥ paraṃ bhartṛdārakaḥ pramāṇam ' iti |<BR>
tatas tasyā eva sakāśād antaḥpuraniveśam<BR>
antarvamśikapuruṣasthānāni pramadavanapradeśān<BR>
api vibhāgena  avagamya<BR>
astagirikūṭapātakṣubhitaśoṇita iva<BR>
śoṇībhavati bhānubimbe<BR>
paścimāmbudhipayaḥpātanirvāpitapataṅgāṅgāradhūmasambhāra <BR>
iva bharitanabhasi tamasi vijṛmbhite paradāraparāmarśonmukhasya<BR>
mamācāryakam iva kartum utthite<BR>
guruparigrahaślāghini grahāgresare kṣapākare<BR>
kalpasundarīvadanapuṇḍarīkeṇeva<BR>
maddarśanātirāgaprathamopanatena smayamānena<BR>
candramaṇḍalena sandhukṣamāṇatejasi<BR>
bhuvanavijigīṣodyate deve kusumadhanvani<BR>
yathocitaṃ śayanīyam abhaje |<BR>
vyacītaraṃ ca - ' siddhaprāya eva  ayam arthaḥ |<BR>
kiṃ tu parakalatralaṅghanād dharmapīḍā bhavet |<BR>
sā  apy arthakāmayor dvayor upalambhe<BR>
śāstrakārair anumataiveti |<BR>
gurujanabandhamokṣopāyasandhinā mayā caiṣa<BR>
vyatikramaḥ kṛtas tad api pāpaṃ nirhṛtya kiyatyā <BR>
api dharmakalayā māṃ samagrayed iti |<BR>
api tv etad ākarṇya devo rājavāhanaḥ suhṛdo vā<BR>
kiṃ nu vakṣyanti ' iti cintāparādhīna eva nidrayā<BR>
parāmṛśye |<BR>
adṛśyata ca svapne hastivaktro bhagavān |<BR>
āha sma ca - ' saumya upahāravarman mā sma te<BR>
durvikalpo bhūt |<BR>
yatas tvam asi madamśaḥ |<BR>
śaṅkarajaṭābhāralālanocitā surasarid asau<BR>
varavarṇinī |<BR>
sā ca kadā=cin madviloḍanā=sahiṣṇur mām aśapat -<BR>
- ' ehi martyatvam ' iti |<BR>
aśapyata mayā ca - ' yatheha bahubhogyā tathā<BR>
prāpya  api mānuṣyakam an=ekasādhāraṇī bhava ' iti |<BR>
abhyarthitaś ca  anayā ' ekapūrvāṃ punas tvām<BR>
evopacarya yāvajjīvaṃ rameyam ' iti |<BR>
tad ayam artho bhavya eva bhavatā nir=āśaṅkyaḥ ' iti |<BR>
pratibudhya ca prītiyuktas tadahar api<BR>
priyāsaṅketavyatikarādismaraṇena  aham anaiṣam |<BR>
anyedyur ananyathāvṛttir anaṅgo mayy<BR>
eveṣuvarṣam avarṣat |<BR>
aśuṣyac ca jyotiṣmataḥ prabhāmayaṃ saraḥ |<BR>
prāsarac ca timiramayaḥ kardamaḥ |<BR>
kārdamikanivasanaś ca dṛḍhataraparikaraḥ<BR>
khaḍgapāṇir upahṛtopaskaraḥ smaran mātṛdattāny<BR>
abhijñānāni rājamandiraparikhām udambhasam<BR>
upātiṣṭham |<BR>
athopa khātaṃ mātṛgṛhadvāre puṣkarikayā<BR>
prathamasamnidhāpitāṃ veṇuyaṣṭim ādāya tayā<BR>
śāyitayā ca parikhāṃ sthāpitayā ca prākārabhittim<BR>
alaṅghayam |<BR>
adhiruhya pakveṣṭakacitena<BR>
gopuroparitalādhirohiṇā sopānapathena bhuvam<BR>
avātaram |<BR>
avatīrṇaś ca vakulavīthīm atikramya<BR>
campakāvalivartmanā manāg ivopasṛtyottarāhi<BR>
karuṇaṃ cakravākamithunaravam aśṛṇavam |<BR>
punar udīcā pāṭalipathena<BR>
sparśalabhyaviśālasaudhakuḍyodareṇa śarakṣepam<BR>
iva gatvā punaḥ prācā<BR>
piṇḍībhāṇḍīrakhaṇḍamaṇḍitobhayapārśvena<BR>
saikatapathena kiñ=cid uttaram atikramya punar<BR>
avācīṃ cūtavīthīm agāhiṣi |<BR>
tataś ca gahanataram udaroparacitaratnavedikaṃ<BR>
mādhavīlatāmaṇḍapam<BR>
īṣadvivṛtasamudgakonmiṣitabhāsā dīpavartyā<BR>
nyarūpayam |<BR>
praviśya caikapā rśve<BR>
phullapuṣpanirantarakuraṇṭapotapaṅktibhittiparigataṃ garbhagṛham<BR>
avanipatitāruṇāśokalatāmayam<BR>
abhinavakusumakorakapulakalāñchitaṃ<BR>
pratyagrapravālapaṭalapāṭalaṃ kapāṭam udghāṭya<BR>
prāvikṣam |<BR>
tatra cāsīt svāstīrṇaṃ kusumaśayanam<BR>
suratopakaraṇavastugarbhāś ca<BR>
kamalinīpalāśasampuṭāḥ dantamayas tālavṛntaḥ<BR>
surabhisalilabharitaś ca bhṛṅgārakaḥ |<BR>
samupaviśya muhūrtaṃ viśrāntaḥ parimalam<BR>
atiśayavantam āghrāsiṣam |<BR>
aśrauṣaṃ ca mandamandaṃ padaśabdam |<BR>
śrutvaiva saṅketagṛhān nirgatya<BR>
raktāśokaskandhapārśvavyavahitāṅgayaṣṭiḥ<BR>
sthito 'smi |<BR>
sā ca subhrūr a=suṣīmakāmā śanair upetya tatra<BR>
mām adṛṣṭvā balavad avyathiṣṭa |<BR>
vyasṛjac ca mattarājahamsīva<BR>
kaṇṭharāgavalgugadgadāṃ giram -- ' vyaktam asmi<BR>
vipralabdhā |<BR>
na  asty upāyaḥ prāṇitum |<BR>
ayi hṛdaya kim idam a=kāryaṃ kāryavad adhyasya<BR>
tada=sambhavena kim evam uttāmyasi |<BR>
bhagavan pañcabāṇakas tava  aparādhaḥ kṛto mayā<BR>
yad evaṃ dahasi na ca bhasmīkaroṣi ' iti |<BR>
atha  aham āvirbhūya vivṛtadīpabhājanaḥ ' bhāmini<BR>
nanu bahv aparāddhaṃ bhavatyā cittajanmano yad<BR>
amuṣya jīvitabhūtā ratir ākṛtyā kadarthitā<BR>
dhanuryaṣṭir bhrūlatābhyām bhramaramālāmayī<BR>
jyā nīlālakadyutibhiḥ astrāṇy <BR>
apāṅgavīkṣitavṛṣṭibhiḥ<BR>
mahārajanadhvajapaṭāmśukaṃ<BR>
dantacchadamayūkhajālaiḥ prathamasuhṛn<BR>
malayamārutaḥ parimalapaṭīyasā niḥśvāsapavanena<BR>
parabhṛtarutam atimañjulaiḥ pralāpaiḥ puṣpamayī<BR>
patākā bhujayaṣṭibhyām<BR>
digvijayārambhapūrṇakumbhamithunam<BR>
urojakumbhayugalena krīḍāsaro nābhimaṇḍalena<BR>
samnāhyarathaḥ śroṇimaṇḍalena<BR>
bhavaratnatoraṇasta mbhayugalam ūruyugalena<BR>
līlākarṇakisalayaṃ caraṇatalaprabhābhiḥ |<BR>
ataḥ sthānae eva tvāṃ dunoti mīnaketuḥ |<BR>
māṃ punar an=aparādham adhikam āyāsayatīty eṣa<BR>
eva tasya doṣaḥ |<BR>
tat prasīda sundari jīvaya māṃ jīvanauṣadhibhir<BR>
iva  apāṅgair an=aṅgabhujaṅgadaṣṭam |<BR>
' ity āśliṣṭavān |<BR>
arīramaṃ ca  an=aṅgarāgapeśalaviśālalocanām |<BR>
avasitārthāṃ cāraktavalitekṣaṇām<BR>
īṣatsvedarekhodbhedajarjaritakapolamūlām<BR>
an=argalakalapralāpinīm<BR>
aruṇadaśanakararuhārpaṇavyatikarām<BR>
atyarthapariślathāṅgīm ārtām iva lakṣayitvā<BR>
mānasīṃ śārīrīṃ ca dhāraṇāṃ śithilayann<BR>
ātmānam api tayā samānārtham āpādayam |<BR>
tatkṣaṇavimuktasaṅgatau ratāvasānikaṃ vidhim<BR>
anubhavantau ciraparicitāv iva  atigūḍhaviśrambhau<BR>
kṣaṇam avātiṣṭhāvahi |<BR>
punar aham uṣṇam āyataṃ ca niḥśvasya<BR>
kiñ=ciddīnadṛṣṭiḥ sacakitaprasāritābhyāṃ<BR>
bhujābhyām enām an=atipīḍaṃ pariṣvajya na <BR>
ativiśadam acumbiṣam |<BR>
aśrumukhī tu sā ' yadi prayāsi nātha prayātam eṣa<BR>
me jīvitaṃ gaṇaya |<BR>
naya mām api |<BR>
na ced asau dāsajano niṣprayojanaḥ | ' ity añjalim<BR>
avatamsatām anaiṣīt |<BR>
avādiṣaṃ ca tām -- ' ayi mugdhe kaḥ sacetanaḥ<BR>
striyam abhikāmayamānāṃ na  abhinandati |<BR>
yadi madanugrahaniścalas tava  abhisandhir ācara <BR>
a=vicāraṃ madupadiṣṭam |<BR>
ādarśaya rahasi rājñe matsādṛśyagarbhaṃ<BR>
citrapaṭam |<BR>
ācakṣva ca - ' kim iyam ākṛ tiḥ puruṣasaundaryasya<BR>
pāram ārūḍhā na vā ' iti |<BR>
' bāḍham ārūḍhā ' iti nūnam asau vakṣyati |<BR>
brūhi bhūyaḥ -- ' yady evam asti kā  api tāpasī<BR>
deśāntarabhramaṇalabdhaprāgalbhyā mama ca<BR>
mātṛbhūtā |<BR>
tayedam ālekhyarūpaṃ puraskṛtya  aham uktā -- '<BR>
so 'sti tādṛśo mantro yena tvam upoṣitā parvaṇi<BR>
viviktāyāṃ bhūmau purohitair hutamukte saptārciṣi<BR>
naktam ekākinī śataṃ candanasamidhaḥ<BR>
karpūramuṣṭīḥ paṭṭavastrāṇi ca prabhūtāni<BR>
hutvā bhaviṣyasy evamākṛtiḥ |<BR>
atha cālayiṣyasi ghaṇṭām |<BR>
ghaṇṭāpuṭakvaṇitāhūtaś ca bhartā bhavatyai<BR>
sarvarahasyam ākhyāya nimīlitākṣo yadi tvām<BR>
āliṅget iyam ākṛ tir amum upasaṅkrāmet |<BR>
tvaṃ tu bhaviṣyasi yathā purākāraiva |<BR>
yadi bhavatyai bhavatpriyāya caivaṃ roceta na ca <BR>
asmin vidhau visamvādaḥ kāryaḥ ' iti |<BR>
vapuś ced idaṃ tava  abhimataṃ saha<BR>
suhṛnmantribhir anujaiḥ paurajānapadaiś ca<BR>
saṃpradhārya teṣām apy anumate karmaṇy abhimukhena<BR>
stheyam ' iti |<BR>
sa niyatam abhyupaiṣyati |<BR>
punar asyām eva pramadavanavāṭīśṛṅgāṭikāyām<BR>
ātharvaṇikena vidhinā sañjñapitapaśunā  abhihutya<BR>
mukte hiraṇyaretasi taddhūmaśamalena sampraviṣṭena<BR>
mayā  asminn eva latāmaṇḍape sthātavyam |<BR>
tvaṃ punaḥ pragāḍhāyāṃ pradoṣavelāyām<BR>
ālapiṣyasi karṇe kṛtanarmasmitā vikaṭavarmāṇam --<BR>
' dhūrto 'si tvam a=kṛtajñaś ca |<BR>
madanugrahalabdhena  api rūpeṇa<BR>
lokalocanotsavāyamānena matsapatnīr abhiramayiṣyasi |<BR>
na  aham ātmavināśāya vetālotthāpanam ācareyam '<BR>
iti |<BR>
śrutvedaṃ tvadvacaḥ sa yad vadiṣyati tan mahyam<BR>
ekākiny upāgatya nivedayiṣyasi |<BR>
tataḥ param aham eva jñāsyāmi |<BR>
matpadacihnāni copavane puṣkarikayā pramārjaya ' iti |<BR>
sā ' tathā ' iti śāstropadeśam iva maduktam ādṛtya<BR>
 a=tṛptasuratarāgaiva kathaṃ=katham apy agād<BR>
antaḥpuram |<BR>
aham api yathāpraveśaṃ nirgatya svam evāvāsam<BR>
ayāsiṣam |<BR>
<BR>
atha sā mattakāśinī tathā tam artham anvatiṣṭhat |<BR>
atiṣṭhac ca tanmate sa durmatiḥ |<BR>
abhramac ca paurajānapadeṣv iyam adbhutāyamānā<BR>
vārtā -- ' rājā kila vikaṭavarmā devīmantrabalena<BR>
devayogyaṃ vapur āsādayiṣyati |<BR>
nūnam eṣa vipralambho na  atikalyāṇaḥ |<BR>
kaiva kathā pramādasya |<BR>
svasminn eva  antaḥpuropavane svāgramahiṣyaiva<BR>
sampādyaḥ kila  ayam arthaḥ |<BR>
tathā hi bṛhaspatipratimabuddhibhir mantribhir apy<BR>
abhyūhya  anumataḥ |<BR>
yady evaṃ bhāvi na  anyad ataḥ param asti kiñ=cid<BR>
adbhutam |<BR>
a=cintyo hi maṇimantrauṣadhīnāṃ prabhāvaḥ |<BR>
' iti prasṛteṣu lokapravādeṣu prāpte parvadivase<BR>
pragāḍhāyāṃ prauḍhatamasi pradoṣavelāyām<BR>
antaḥpurodyānād udairayad<BR>
dhūrjaṭikaṇṭhadhūmro dhūmodgamaḥ |<BR>
kṣīrājyadadhitilagaurasarṣapavasāmāmsarudhira<BR>
āhutīnāṃ ca parimalaḥ pavanānusārī diśi diśi<BR>
prāvātsīt |<BR>
praśānte ca sahasā dhūmodgame tasminn aham aviśam |<BR>
niśāntodyānam āgamac ca gajagāminī |<BR>
āliṅgya ca māṃ sasmitaṃ samabhyadhatta -- ' dhūrta<BR>
siddhaṃ te samīhitam |<BR>
avasitaś ca paśur asau |<BR>
amuṣya pralobhanāya tvadādiṣṭayā diśā mayoktam <BR>
-- ' kitava na sādhayāmi te saundaryam |<BR>
evaṃ sundaro hi tvam apsarasām api spṛhaṇīyo<BR>
bhaviṣyasi kim uta mānuṣīṇām |<BR>
madhukara iva nisargacapalo yatra kva=cid āsajjati<BR>
bhavādṛśo nṛśamsaḥ ' iti |<BR>
<BR>
tena tu me pādayor nipatya  abhihitam -- ' rambhoru<BR>
sahasva matkṛtāni duścaritāni |<BR>
manasā  api na cintayeyam itaḥ param itaranārīm |<BR>
tvarasva prastute karmaṇi ' iti |<BR>
tad aham īdṛśena vaivāhikena nepathyena tvām<BR>
abhisṛtavatī |<BR>
prāg api rāgāgnisākṣikam anaṅgena guruṇā<BR>
dattaiva tubhyam eṣā jāyā |<BR>
punar apīmaṃ jātavedasaṃ sākṣīkṛtya<BR>
svahṛdayena dattā ' iti prapadena caraṇapṛṣṭhe<BR>
niṣpīḍyotkṣiptapādapārṣṇir<BR>
itaretaravyatiṣaktakomalāṅgulidalena<BR>
bhujalatādvayena kandharāṃ mamāveṣṭya salīlam<BR>
ānanam ānamayya svayam<BR>
unnamitamukhakamalāvibhrāntaviśāladṛṣṭir<BR>
asakṛd abhyacumbat |<BR>
<BR>
athainām ' ihaiva kuraṇṭakagulmagarbhe tiṣṭha<BR>
yāvad ahaṃ nirgatya sādhayeyaṃ sādhyaṃ samyak iti<BR>
visṛjya tām upasṛtya homānalapradeśam<BR>
aśokaśākhāvalambinīṃ ghaṇṭām acālayam |<BR>
akūjac ca sā taṃ janaṃ<BR>
kṛtāntadūtīvāhvayantī |<BR>
prāvartiṣi ca  aham agurucandanapramukhāni hotum |<BR>
āyāsīc ca rājā yathoktam deśam |<BR>
śaṅkāpannam iva kiñcit savismayaṃ vicārya<BR>
tiṣṭhantam abravam - ' brūhi satyaṃ bhūyo 'pi me<BR>
bhagavantaṃ citrabhānum eva sākṣīkṛtya |<BR>
na ced anena rūpeṇa matsapatnīr abhiramayiṣyasi<BR>
tatas tvayīdaṃ rūpaṃ saṅkrāmayeyam ' iti |<BR>
sa tadaiva devy eveyam nopadhiḥ iti <BR>
sphuṭopajātasampratyayaḥ prāvartata śapathāya |<BR>
smitvā punar mayoktam - ' kiṃ vā śapathena |<BR>
kaiva hi mānuṣī māṃ paribhaviṣyati |<BR>
yady apsarobhiḥ saṅgacchase saṅgacchasva kāmam |<BR>
kathaya kāni te rahasyāni |<BR>
tatkathanānte hi tvatsvarūpabhraṃśaḥ ' iti |<BR>
so 'bravīt - ' asti baddho matpituḥ kanīyān bhrātā<BR>
prahāravarmā |<BR>
taṃ viṣānnena vyāpādya ajīrṇadoṣaṃ<BR>
khyāpayeyam iti mantribhiḥ saha  adhyavasitam |<BR>
anujāya viśālavarmaṇe daṇḍacakraṃ<BR>
puṇḍradeśābhikramaṇāya ditsitam |<BR>
pauravṛddhaś ca pāñcālikaḥ paritrātaś ca<BR>
sārthavāhaḥ khanatināmno yavanād vajram ekaṃ<BR>
vasundharāmūlyaṃ laghīyasā  argheṇa labhyam iti<BR>
mamaikānte amantrayetām |<BR>
gṛhapatiś ca mama  antaraṅgabhūto<BR>
janapadamahattaraḥ śatahalir alīkavādaśīlam<BR>
avalepavantaṃ duṣṭagrāmaṇyam anantasīraṃ<BR>
janapadakopena ghātayeyam iti daṇḍadharān<BR>
uddhārakarmaṇi matprayogān niyoktum abhyupāgamat |<BR>
ittham idam aciraprastutaṃ rahasyam ity ākarṇya tam '<BR>
iyat tavāyuḥ |<BR>
upapadyasva svakarmocitāṃ gatim ' iti cchurikayā<BR>
dvidhā kṛtya kṛttamātraṃ tasminn eva<BR>
pravṛttasphītasarpiṣi hiraṇyaretasy ajuhavam |<BR>
abhūc ca  asau bhasmasāt |<BR>
atha strīsvabhāvād īṣadvihvalāṃ<BR>
hṛdayavallabhāṃ samāśvāsya hastakisalaye<BR>
avalambya gatvā tadgṛham anujñayā  asyāḥ sarvāṇy<BR>
antaḥpurāṇy āhūya sadya eva sevāṃ dattavān |<BR>
savismitavilāsinīsārthamadhye kañcid vihṛtya<BR>
kālaṃ visṛṣṭāvarodhamaṇḍalas tām eva<BR>
samhatorūm ūrūpapīḍaṃ bhujopapīḍaṃ<BR>
copagūhya talpe 'bhiramayann alpām iva tāṃ niśām<BR>
atyanaiṣam |<BR>
alabhe ca tanmukhāt tadrājakulasya śīlam |<BR>
uṣasi snātvā kṛtamaṅgalo mantribhiḥ saha samagacche |<BR>
tāmś ca  abravam --  ' āryāḥ rūpeṇaiva saha<BR>
parivṛtto mama svabhāvaḥ |<BR>
ya eṣa viṣānnena hantuṃ cintitaḥ pitā me sa<BR>
muktvā svam etad rājyaṃ bhūya eva grāhayitavyaḥ |<BR>
pitṛvad amuṣmin vayaṃ śuśrūṣayaiva vartāmahe |<BR>
na hy asti pitṛvadhāt paraṃ pātakam ' iti |<BR>
bhrātaraṃ ca viśālavarmāṇam āhūyoktavān -- '<BR>
vatsa na subhikṣāḥ sāmprataṃ puṇḍrāḥ |<BR>
te duḥkhamohopahatās tyaktātmāno rāṣṭraṃ<BR>
naḥ samṛddham abhidraveyuḥ |<BR>
ato muṣṭivadhaḥ sasyavadho vā yadotpadyate tadā<BR>
 abhiyāsyasi |<BR>
na  adya yātrā yuktā ' iti |<BR>
nagaravṛddhāv apy alāpiṣam -- ' alpīyasā mūlyena<BR>
mahārhaṃ vajravastu mā  astu me labhyaṃ<BR>
dharmarakṣāyai tadanuguṇenaiva mūlyena  adaḥ<BR>
krīyatām ' iti |<BR>
śatahaliṃ ca rāṣṭramukhyam āhūya ākhyātavān --<BR>
' yo 'sāv anantasīraḥ prahāravarmaṇaḥ pakṣa iti<BR>
nināśayiṣitaḥ so 'pi pitari me prakṛtisthe kim iti<BR>
nāśyeta tat tvayā  api tasmin samrambho na kāryaḥ '<BR>
iti |<BR>
tae ime sarvam ābhijñānikam upalabhya ' sa eva  ayam<BR>
iti niścinvānā vismayamānāś ca tāṃ mahādevīṃ<BR>
ca praśamsanto mantrabalāni codghoṣayanto bandhanāt<BR>
pitarau niṣkrāmayya svaṃ rājyaṃ pratya pādayan |<BR>
ahaṃ ca tayā me dhātryā sarvam idaṃ mama ceṣṭitaṃ<BR>
rahasi pitror avagamayya<BR>
praharṣakāṣṭhādhirūḍhayos tayoḥ pādamūlam<BR>
abhaje |<BR>
abhajye ca yauvarājyalakṣmyā tadanujñātayā |<BR>
prasādhitātmā devapādavirahaduḥkhadurbhagān<BR>
bhogān nirviśan bhūyo 'sya pitṛsakhasya<BR>
simhavarmaṇo lekhyāc caṇḍavarmaṇaś<BR>
campābhiyogam avagamya ' śatruvadho mitrarakṣā<BR>
cobhayam api karaṇīyam eva ' ity alaghunā<BR>
laghusamutthānena sainyacakreṇa  abhyasaram |<BR>
abhūvaṃ ca bhūmis<BR>
tvatpādalakṣmīsākṣātkriyāmahotsavānandarāśeḥ ' iti |<BR>
śrutvaitad devo rājavāhanaḥ sasmitam avādīt -- '<BR>
paśyata pāratalpikam upadhiyuktam api<BR>
gurujanabandhavyasanamuktihetutayā<BR>
duṣṭāmitrapramāpaṇābhyupāyatayā<BR>
rājyopalabdhimūlatayā ca puṣkalāv arthadharmāv<BR>
apy arīradhat |<BR>
kiṃ hi buddhimatprayuktaṃ na  abhyupaiti śobhām '<BR>
iti |<BR>
arthapālamukhe nidhāya snigdhadīrghāṃ dṛṣṭim '<BR>
ācaṣṭāṃ bhavān ātmīyacaritam ' ity ādideśa |<BR>
so 'pi baddhāñjalir abhidadhe --<BR>
<BR>
/ iti śrīdaṇḍinaḥ kṛtau daśakumāracaritae <BR>
upahāravarma caritaṃ nāma tṛtīya ucchvāsaḥ / <BR>
<BR>
/ pañcama ucchvāsaḥ /<BR>
<BR>
so 'pi praṇamya vijñāpayāmāsa - ' deva devasya <BR>
anveṣaṇāya dikṣu bhramann abhraṃkaṣasya  api<BR>
vindhyapārśvarūḍhasya vanaspater adhaḥ pariṇatapataṅgabālapallavāvatamsite<BR>
paścimadigaṅganāmukhe palvalāmbhasy<BR>
upaspṛśyopāsya sandhyāṃ tamaḥsamīkṛteṣu<BR>
nimnonnateṣu gantum akṣamaḥ kṣamātale kisalayair<BR>
uparacayya śayyāṃ śiśayiṣamāṇaḥ śirasi kurvann<BR>
añjalim ' yā  asmin vanaspatau vasati devatā saiva me<BR>
śaraṇam astu śarārucakracārabhīṣaṇāyāṃ<BR>
śarvagalaśyāmaśārvarāndhakārapūrādhmātagabhīragahvarāyām <BR>
asyāṃ mahāṭavyām ekakasya me<BR>
prasuptasya ' ity upadhāya vāmabhujam aśayiṣi |<BR>
tataḥ kṣaṇād eva  avanidurlabhena sparśena  asu<BR>
khāyiṣata kim āpa gātrāṇi āhlādayiṣatendriyāṇi<BR>
abhyamanāyiṣṭa ca  antarātmā viśeṣataś ca<BR>
hṛṣitās tanūruhāḥ paryasphuran me dakṣiṇabhujaḥ |<BR>
' kathaṃ nv idam ' iti mandamandam unmiṣann upary<BR>
acchacandrātapacchedakalpaṃ śuklāmśukavitānam<BR>
aikṣiṣi |<BR>
vāmato valitadṛṣṭiḥ samayā saudhabhittiṃ<BR>
citrāstaraṇaśāyinam ativiśrabdhaprasuptam<BR>
aṅganājanam alakṣayam |<BR>
dakṣiṇato dattacakṣur āgalitastanāmśukām<BR>
amṛtaphenapaṭalapāṇḍuraśayanaśāyinīm<BR>
ādivarāhadamṣṭrāmśujālalagnām<BR>
amsasrastadugdhasāgaradukūlottarīyāṃ<BR>
bhayasādhvasamūrchitām iva dharaṇīm<BR>
aruṇādharakiraṇabālakisalayalāsyahetubhir<BR>
ānanāravindaparimalodvāhibhir<BR>
niḥśvāsamātariśvabhir<BR>
īśvarekṣaṇadahanadagdhaṃ sphuliṅgaśeṣam<BR>
anaṅgam iva sandhukṣayantīm antaḥsuptaṣaṭpadam<BR>
ambujam iva jātanidraṃ sarasam<BR>
āmīlitalocanendīvaram ānanaṃ dadhānām<BR>
airāvatamadāvalepalūnāpaviddhām iva<BR>
nandanavanakalpavṛkṣaratnavallarīm kām api<BR>
taruṇīm ālokayam |<BR>
atarkayaṃ ca - ' kva gatā sā mahāṭavī kuta idam<BR>
ūrdhvāṇḍakapālasaṃ puṭodarollekhi<BR>
śaktidhvajaśikharaśūlotsedhaṃ saudham āgatam kva<BR>
ca tadaraṇyasthalīsamāstīrṇaṃ pallavaśayanam<BR>
kutastyaṃ cedam indugabhastisambhārabhāsuraṃ<BR>
hamsatūladukūlaśayanam |<BR>
eṣa ca ko nu<BR>
śītaraśmikiraṇarajjudolāparibhraṣṭamūrchita<BR>
iva  apsarogaṇaḥ svairasuptaḥ sundarījanaḥ kā<BR>
ceyaṃ devīva  aravindahastā<BR>
śāradaśaśāṅkamaṇḍalāmaladukūlottaracchadam<BR>
adhiśete śayanatalam |<BR>
na tāvad eṣā devayoṣā yato mandamandam<BR>
indukiraṇaiḥ samvāhyamānā kamalinīva saṅkucati |<BR>
bhagnavṛntacyutarasabinduśabalitaṃ<BR>
pākapāṇḍucūtaphalam ivodbhinnasvedarekham<BR>
ālakṣyate gaṇḍasthalam |<BR>
abhinavayauvanavidāhanirbharoṣmaṇi kucataṭe<BR>
vaivarṇyam upaiti varṇakam |<BR>
vāsasī ca paribhogānurūpaṃ dhūsarimāṇam<BR>
ādarśayataḥ |<BR>
tad eṣā mānuṣy- eva |<BR>
diṣṭyā ca  anucchiṣṭayauvanā yataḥ saukumāryam<BR>
āgatāḥ samhatā iva  avayavāḥ prasnigdhatamā  api<BR>
pāṇḍutānuviddheva dehacchaviḥ dantapīḍānabhijñatayā <BR>
na  ativiśadarāgo mukhe vidrumadyutir adharamaṇiḥ <BR>
anatyāpūrṇam āraktamūlaṃ campakakuḍmaladalam iva kaṭhoraṃ<BR>
kapolatalam anaṅgabāṇapātamuktāśaṅkaṃ ca<BR>
viśrabdhamadhuraṃ supyate na caitadvakṣaḥsthalaṃ<BR>
nirdayavimardavistāritamukhastanayugalam asti ca <BR>
anati krāntaśiṣṭamaryādacetaso mama  asyām<BR>
āsaktiḥ |<BR>
āsaktyanurūpaṃ punar āśliṣṭā yadi spaṣṭam<BR>
ārtaraveṇaiva saha nidrāṃ mokṣyati |<BR>
atha  ahaṃ na śakṣyāmi ca  anupaśliṣya śayitum |<BR>
ato yad bhāvi tad bhavatu |<BR>
bhāgyam atra parīkṣiṣye |<BR>
' iti spṛṣṭāspṛṣṭam eva kim apy<BR>
āviddharāgasādhvasaṃ lakṣyasuptaḥ sthito 'smi |<BR>
sā  api kim apy utkampinā romodbhedavatā<BR>
vāmapārśvena sukhāyamānena<BR>
mandamandajṛmbhitakārambhamantharāṅgī<BR>
tvaṅgadagrapakṣmaṇoś cakṣuṣor<BR>
alasatāntatārakeṇa <BR>
anatipakvanidrākaṣāyitāpāṅgaparabhāgeṇa<BR>
yugaleneṣad unmilantī<BR>
trāsavismayaharṣarāgaśaṅkāvilāsavibhramavyavahitāni <BR>
vrīḍāntarāṇi kāni kāny api kāmena <BR>
adbhutānubhāvena  avasthāntarāṇi kāryamāṇā<BR>
parijanaprabodhanodyatā giraṃ<BR>
kāmāvegaparavaśaṃ hṛdayam aṅgāni ca<BR>
sādhvasāyāsasambadhyamānasvedapulakāni kathaṃ<BR>
katham api nigṛhya saspṛheṇa<BR>
madhurakūṇitatribhāgeṇa mandamandapracāritena<BR>
cakṣuṣā madaṅgāni nirvarṇya<BR>
dūrotsarpitapūrvakāyā  api tasminn eva śayane<BR>
sacakitam aśayiṣṭa |<BR>
ajaniṣṭa me rāgāviṣṭacetaso 'pi kim api nidrā |<BR>
punar ananukūlasparśaduḥkhāyattagātraḥ<BR>
prābudhye |<BR>
prabuddhasya ca me saiva mahāṭavī tad eva<BR>
tarutalaṃ sa eva patrāstaro 'bhūt |<BR>
vibhāvarī ca vyabhāsīt |<BR>
abhūc ca me manasi <BR>
- ' kim ayaṃ svapnaḥ kiṃ vipralambho vā kim iyam<BR>
āsurī daivī vā kā  api māyā |<BR>
yad bhāvi tad bhavatu |<BR>
na  aham idaṃ tatvato na  avabudhya mokṣyāmi<BR>
bhūmiśayyām |<BR>
yāvadāyur atratyāyai devatāyai pratiśayito bhavāmi<BR>
' iti niścitamatir atiṣṭham |<BR>
<BR>
athāvirbhūya kā  api<BR>
ravikarābhitaptakuvalayadāmatāntāṅgayaṣṭiḥ<BR>
kliṣṭanivasanottarīyā niralaktakarūkṣapāṭalena<BR>
niḥśvāsoṣmajarjaritatviṣā dantacchadena<BR>
vamantīva virahānalam<BR>
anavaratasaliladhārāvisarjanād rudhirāvaśeṣam<BR>
iva lohitataraṃ dvitayam akṣṇor udvahantī<BR>
kulacāritrabandhanapāśavibhrameṇaikaveṇībhūtena<BR>
keśapāśena nīlāmśukacīracūḍikāparivṛtā<BR>
pativratāpatākeva sañcarantī kṣāmakṣāmā  api<BR>
devatānubhāvād anatikṣīṇavarṇāvakāśā<BR>
sīmantinī praṇipatantaṃ māṃ praharṣotkampitena<BR>
bhujalatādvayenotthāpya putravat pariṣvajya śirasy<BR>
upāghrāya vātsalyam iva stanayugalena stanyacchalāt<BR>
prakṣarantī śiśireṇa  aśruṇā niruddhakaṇṭhī<BR>
snehagadgadaṃ vyāhārṣīt -- ' vatsa yadi vaḥ<BR>
kathitavatī magadharājamahiṣī vasumatī mama haste<BR>
bālam arthapālaṃ nidhāya kathāṃ ca kāñcid<BR>
ātmabhartṛputrasakhījanānubaddhāṃ<BR>
rājarājapravartitāṃ kṛtvā  antardhānam agād<BR>
ātmajā maṇibhadrasyeti sā  aham asmi vo jananī |<BR>
pitur vo dharmapālasūnoḥ sumitrānujasya<BR>
kāmapālasya pādamūlān<BR>
niṣkāraṇakopakaluṣitāśayā proṣya <BR>
anuśayavidhurā svapne kena  api rakṣorūpeṇopetya<BR>
śaptā  asmi -- ' caṇḍikāyāṃ tvayi varṣamātraṃ<BR>
vasāmi pravāsaduḥkhāya ' iti bruvataiva  aham<BR>
āviṣṭā prābudhye |<BR>
gataṃ ca tad varṣaṃ varṣasahasradīrgham |<BR>
atītāyāṃ tu yāminyāṃ devadevasya tryambakasya<BR>
śrāvastyām utsavasamājam anubhūya bandhujanaṃ ca<BR>
sthānasthānebhyaḥ samnipatitam abhisamīkṣya<BR>
muktaśāpā patyuḥ pārśvam abhisarāmīti<BR>
prasthitāyām eva mayi tvam atra  abhyupetya ' prapanno<BR>
asmi śaraṇam ihatyāṃ devatām ' iti prasuptoasi |<BR>
evaṃ śāpaduḥkhāviṣṭayā tu mayā tadā na<BR>
tatvataḥ paricchinno bhavān |<BR>
api tu śaraṇāgatam aviralapramādāyām asyāṃ<BR>
mahāṭavyām ayuktaṃ parityajya gantum iti mayā tvam<BR>
api svapann eva  asi nītaḥ |<BR>
pratyāsanne ca tasmin devagṛhe punar acintayam -- '<BR>
katham iha taruṇena  anena saha samājaṃ gamiṣyāmi '<BR>
iti |<BR>
atha rājñaḥ śrāvastīśvarasya yathārthanāmno<BR>
dharmavardhanasya kanyāṃ navamālikāṃ<BR>
gharmakālasubhage kanyāpuravimānaharmyatale<BR>
viśālakomalaṃ śayyātalam adhiśayānāṃ<BR>
yadṛcchayopalabhya ' diṣṭyeyaṃ suptā<BR>
parijanaś ca gāḍhanidraḥ |<BR>
śetām ayam atra muhūrtamātraṃ brāhmaṇakumāro<BR>
yāvat kṛtakṛtyā nivarteya ' iti tvāṃ tatra<BR>
śāyayitvā tam uddeśam agamam |<BR>
dṛṣṭvā cotsavaśriyam nirviśya ca<BR>
svajanadarśanasukham abhivādya ca tribhuvaneśvaram<BR>
ātmālīkapratyākalanopārūḍhasādhvasaṃ ca<BR>
namaskṛtya bhaktipraṇatahṛdayā bhagavatīm ambikāṃ<BR>
tayā giriduhitrā devyā sasmitam ' ayi bhadre mā<BR>
bhaiṣīḥ |<BR>
bhavedānīṃ bhartṛpārśvagāminī |<BR>
gatas te śāpaḥ ity anugṛhītā sadya eva<BR>
pratyāpannamahimā pratinivṛtya dṛṣṭvaiva tvāṃ<BR>
yathāvad abhyajānām - ' kathaṃ matsuta eva  ayaṃ<BR>
vatsasya  arthapālasya prāṇabhūtaḥ sakhā pramatir<BR>
iti |<BR>
pāpayā mayā  asminn ajñānād audāsīnyam ācaritam<BR>
api ca  ayam asyām āsaktabhāvaḥ |<BR>
kanyā cainaṃ kāmayate yuvānam |<BR>
ubhau cemau lakṣyasuptau trapayā sādhvasena vā <BR>
anyoanyam ātmānaṃ na vivṛṇvāte |<BR>
gantavyaṃ ca mayā |<BR>
kāmāghrātayā  apy anayā kanyayā<BR>
rahasyarakṣaṇāya na samābhāṣitaḥ sakhījanaḥ<BR>
parijano vā |<BR>
nayāmi tāvat kumāram |<BR>
punar apīmam arthaṃ labdhalakṣo yathopapannair<BR>
upāyaiḥ sādhayiṣyati ' iti matprabhāvaprasvāpitaṃ<BR>
bhavantam etad eva patraśayanam pratyanaiṣam |<BR>
evam idaṃ vṛttam |<BR>
eṣā ca  ahaṃ pitus te pādamūlaṃ pratyupasarpeyam<BR>
' iti prāñjaliṃ māṃ bhūyo bhūyaḥ pariṣvajya<BR>
śirasy upāghrāya kapolayoś cumbitvā snehavihvalā<BR>
gatāsīt | <BR>
<BR>
ahaṃ ca pañcabāṇavaśyaḥ śrāvastīm abhyavartiṣi |<BR>
mārge ca mahati nigame naigamānāṃ<BR>
tāmracūḍayuddhakolāhalo mahān āsīt |<BR>
ahaṃ ca tatra samnihitaḥ kiñcid asmeṣi |<BR>
samnidhiniṣaṇṇas tu me vṛddhaviṭaḥ ko 'pi<BR>
brāhmaṇaḥ śanaiḥ smitahetum apṛcchat |<BR>
abravaṃ ca - ' katham iva nārikelajāteḥ<BR>
prācyavāṭakukkuṭasya pratīcyavāṭaḥ puruṣair<BR>
asamīkṣya balākājātis tāmracūḍo<BR>
balapramāṇādhikasyaiva prativisṛṣṭaḥ iti |<BR>
so 'pi tajjñaḥ ' kim ajñair ebhir vyutpāditaiḥ |<BR>
tūṣṇīm āssva ' ity upahastikāyās tāmbūlaṃ<BR>
karpūrasahitam uddhṛtya mahyaṃ datvā citrāḥ kathāḥ<BR>
kathayan kṣaṇam atiṣṭhat |<BR>
prāyudhyata ca  atisamrabdham<BR>
anuprahārapravṛttasvapakṣamuktakaṇṭhīravaravaṃ<BR>
vihaṅgamadvayam |<BR>
jitaś ca  asau pratīcyavāṭakukkuṭaḥ |<BR>
so 'pi viṭabrāhmaṇaḥ<BR>
svavāṭakukkuṭavijayahṛṣṭo mayi vayoviruddhaṃ<BR>
sakhyam upetya tadahaḥ svagṛhae eva snānabhojanādi<BR>
kārayitvottaredyuḥ śrāvastīṃ prati yāntaṃ mām<BR>
anugamya ' smartavyo 'si saty arthe iti mitravad<BR>
visṛjya pratyayāsīt |<BR>
<BR>
ahaṃ ca gatvā śrāvastīm adhvaśrānto bāhyodyāne<BR>
latāmaṇḍape śayito 'smi |<BR>
hamsakaravaprabodhitaś cotthāya kām api<BR>
kvaṇitanūpuramukharābhyāṃ caraṇābhyāṃ<BR>
madantikam upasarantīṃ yuvatīm adrākṣam |<BR>
sā tv āgatya svahastavartini citrapaṭe likhitaṃ<BR>
matsadṛśaṃ kim api puṃrūpaṃ māṃ ca paryāyeṇa<BR>
nirvarṇayantī savismayaṃ savitarkaṃ saharṣaṃ ca<BR>
kṣaṇam avātiṣṭhata |<BR>
mayā  api tatra citrapaṭe matsādṛśyaṃ paśyatā<BR>
taddṛṣṭiceṣṭitam anākasmikaṃ manyamānena ' nanu<BR>
sarvasādhāraṇo 'yaṃ ramaṇīyaḥ<BR>
puṇyārāmabhūmibhāgaḥ |<BR>
kim iti cirasthitikleśoanubhūyate |<BR>
nanūpaveṣṭavyam ' ity abhihitā sā sasmitam '<BR>
anugṛhītā  asmi ' iti nyaṣīdat |<BR>
saṅkathā ca deśavārtānubaddhā kācanāvayor<BR>
abhūt |<BR>
kathāsamśritā ca sā ' deśātithir asi |<BR>
dṛśyante ca te 'dhvaśrāntānīva gātrāṇi |<BR>
yadi na doṣo madgṛhe 'dya viśramitum anugrahaḥ<BR>
kriyatām ' ity aśamsat |<BR>
ahaṃ ca ' ayi mugdhe naiṣa doṣo guṇa eva ' iti<BR>
tadanumārgagāmī tadgṛhagato rājārheṇa<BR>
snānabhojanādinopacaritaḥ sukhaṃ niṣaṇṇo<BR>
rahasi paryapṛcchye -- ' mahābhāga digantarāṇi<BR>
bhramatā kaccid asti kiñcid adbhutaṃ<BR>
bhavatopalabdham ' iti |<BR>
mama  abhavan manasi -- ' mahad idam āśāspadam |<BR>
eṣā khalu nikhilaparijanasambādhasamlakṣitāyāḥ<BR>
sakhī rājadārikāyāḥ citrapaṭe ca  asminn api<BR>
tadupariviracitasitavitānaṃ harmyatalam tadgataṃ<BR>
ca prakāmavistīrṇaṃ śaradabhrapaṭalapāṇḍuraṃ<BR>
śayanam tadadhiśāyinī ca nidrālīḍhalocanā<BR>
mamaiveyaṃ pratikṛtiḥ |<BR>
ato nūnam anaṅgena sā  api rājakanyā tāvatīṃ<BR>
bhūmim āropitā yasyām<BR>
asahyamadanajvaravyathitonmāditā satī<BR>
sakhīnirbandhapṛṣṭavikriyānimittā<BR>
cāturyeṇaitadrūpanirmāṇenaiva samartham uttaraṃ<BR>
dattavatī |<BR>
rūpasamvādāc ca samśayānayā  anayā pṛṣṭo<BR>
bhindyām asyāḥ samśayaṃ yathānubhavakathanena '<BR>
iti jātaniścayo 'bravam -- ' bhadre dehi citrapaṭam '<BR>
iti |<BR>
sā tv arpitavatī maddhaste |<BR>
punas tam ādāya tām api vyājasuptām<BR>
ullasanmadanarāgavihvalāṃ vallabhām ekatraiva <BR>
abhilikhya ' kācid evaṃbhūtā yuvatir īdṛśasya<BR>
pumsaḥ pārśvaśāyiny- araṇyānīprasuptena<BR>
mayopalabdhā |<BR>
kilaiṣa svapnaḥ ' ity ālapaṃ ca |<BR>
hṛṣṭayā tu tayā vistarataḥ pṛṣṭaḥ sarvam eva<BR>
vṛttāntam akathayam |<BR>
asau ca sakhyā mannimittāny avasthāntarāṇy<BR>
avarṇayat |<BR>
tad ākarṇya ca ' yadi tava sakhyā<BR>
madanugrahonmukhaṃ mānasam gamaya kānicid ahāni |<BR>
kam api kanyāpure nirāśaṅkanivāsakaraṇam upāyam<BR>
āracayyāgamiṣyāmi ' iti kathañcid enām<BR>
abhyupagamayya gatvā tad eva kharvaṭaṃ vṛddhaviṭena<BR>
samagaṃsi |<BR>
<BR>
so 'pi sasambhramaṃ viśramayya tathaiva<BR>
snānabhojanādi kārayitvā rahasy apṛcchat -- ' ārya<BR>
kasya hetor acireṇaiva pratyāgato 'si | '<BR>
pratyavādiṣam enam - ' sthānae eva  aham āryeṇa <BR>
asmi pṛṣṭaḥ |<BR>
śrūyatām |<BR>
asti hi śrāvastī nāma nagarī |<BR>
tasyāḥ patir apara iva dharmaputro dharmavardhano<BR>
nāma rājā |<BR>
tasya duhitā pratyādeśa iva śriyaḥ prāṇā iva<BR>
kusumadhanvanaḥ saukumāryaviḍambitanavamālikā<BR>
vanamālikā nāma kanyā |<BR>
sā mayā samāpattidṛṣṭā kāmanārācapaṅktim iva<BR>
kaṭākṣamālāṃ mama marmaṇi vyakirat |<BR>
tacchalyoddharaṇakṣamaś ca dhanvantarisadṛśas<BR>
tvad ṛte netaro 'sti vaidya iti pratyāgato 'smi |<BR>
tat prasīda kañcid upāyam ācaritum |<BR>
ayam ahaṃ parivartitastrīveṣas te kanyā nāma<BR>
bhaveyam |<BR>
anugataś ca mayā tvam upagamya dharmāsanagataṃ<BR>
dharmavardhanaṃ vakṣyasi -- ' mameyam ekaiva duhitā |<BR>
jātamātrāyāṃ tv asyāṃ janany asyāḥ saṃsthitā |<BR>
mātā ca pitā ca bhūtvā  aham eva vyavardhayam |<BR>
etadartham eva vidyāmayaṃ śulkam arjituṃ gato<BR>
abhūd avantinagarīm ujjayinīm asmadvaivāhyakulajaḥ<BR>
ko 'pi vipradārakaḥ |<BR>
tasmai ceyam anumatā dātum itarasmai na yogyā |<BR>
taruṇī bhūtā ceyam |<BR>
sa ca vilambitaḥ |<BR>
tena tam ānīya pāṇim asyā grāhayitvā tasmin<BR>
nyastabhāraḥ samnyasiṣye |<BR>
durabhirakṣatayā tu duhit-rṇāṃ muktaśaiśavānāṃ<BR>
viśeṣataś ca  amātṛkāṇām iha devaṃ<BR>
mātṛpitṛsthānīyaṃ prajānām āpannaśaraṇam<BR>
āgato 'smi |<BR>
yadi vṛddhaṃ brāhmaṇam adhītinam agatim atithiṃ ca<BR>
mām anugrāhyapakṣe gaṇayaty ādirājacaritadhuryo<BR>
devaḥ saiṣā bhavadbhujacchāyām<BR>
akhaṇḍitacāritrā tāvad adhyāstāṃ yāvad asyāḥ<BR>
pāṇigrāhakam ānayeyam ' iti |<BR>
sa evam ukto niyatam abhimanāyamānaḥ<BR>
svaduhitṛsamnidhau māṃ vāsayiṣyati |<BR>
gatas tu bhavān āgāmini māsi phālgune<BR>
phalgunīṣūttarāsu bhāvini rājāntaḥpurajanasya<BR>
tīrthayātrotsave tīrthasnānāt prācyāṃ diśi<BR>
gorutāntaram atikramya vānīravalayamadhyavartini<BR>
kārttikeyagṛhe karatalagatena śuklāmbarayugalena<BR>
sthāsyasi |<BR>
sa khalv aham anabhiśaṅka evaitāvantaṃ kālaṃ<BR>
saha  abhivihṛtya rājakanyayā bhūyas tasminn utsave<BR>
gaṅgāmbhasi viharan vihāravyākule kanyakāsamāje<BR>
magnopasṛtas tvadabhyāsae evonmaṅkṣyāmi |<BR>
punas tvadupahṛte vāsasī paridhāya <BR>
apanītadārikāveṣo jāmātā nāma bhūtvā tvām eva<BR>
 anugaccheyam | <BR>
nṛpātmajā tu mām itastato 'nviṣya<BR>
anāsādayantī ' tayā vinā na bhokṣye ' iti rudaty<BR>
eva avarodhane sthāsyati |<BR>
tanmūle ca mahati kolāhale krandatsu parijaneṣu rudatsu<BR>
sakhījaneṣu śocatsu paurajaneṣu<BR>
kiṅkartavyatāmūḍhe sāmātye pārthive tvam<BR>
āsthānīm etya māṃ sthāpayitvā vakṣyasi - ' deva sa<BR>
eṣa me jāmātā tava  arhati śrībhujārādhanam |<BR>
adhītī caturṣv āmnāyeṣu gṛhītī ṣaṭsv aṅgeṣu<BR>
ānvīkṣikīvicakṣaṇaḥ<BR>
catuḥṣaṣṭikalāgamaprayogacaturaḥ viśeṣeṇa<BR>
gajarathaturaṅgatantravit iṣvasanāstrakarmaṇi<BR>
gadāyuddhe ca nirupamaḥ purāṇetihāsakuśalaḥ<BR>
kartā kāvyanāṭakākhyāyikānām vettā<BR>
sopaniṣado 'rthaśāstrasya nirmatsaro guṇeṣu<BR>
viśrambhī suhṛtsu śakyaḥ samvibhāgaśīlaḥ<BR>
śrutadharo gatasmayaś ca | <BR>
na  asya doṣam aṇīyāṃsam apy upalabhe |<BR>
na ca guṇeṣv avidyamānam |<BR>
tan mādṛśasya brāhmaṇamātrasya na labhya eṣa<BR>
sambandhī |<BR>
duhitaram asmai samarpya vārddhakocitam antyam<BR>
āśramaṃ saṅkrameyam yadi devaḥ sādhu manyate ' iti |<BR>
sa idam ākarṇya vaivarṇyākrāntavaktraḥ param<BR>
upeto vailakṣyam ārapsyate 'nunetum<BR>
anityatādisaṅkīrtanena  atrabhavantaṃ<BR>
mantribhiḥ saha |<BR>
tvaṃ tu teṣām adattaśrotro muktakaṇṭhaṃ<BR>
ruditvā cirasya bāṣpakuṇṭhakaṇṭhaḥ kāṣṭhāny<BR>
āhṛtya  agniṃ sandhukṣya rājamandiradvāre<BR>
citādhirohaṇāyopakramiṣyase |<BR>
sa tāvad eva tvatpādayor nipatya sāmātyo<BR>
narapatir anūnair arthais tvām upacchandya<BR>
duhitaraṃ mahyaṃ datvā madyogyatāsamārādhitaḥ<BR>
samastam eva rājyabhāraṃ mayi samarpayiṣyati |<BR>
so 'yam abhyupāyo 'nuṣṭheyaḥ yadi tubhyaṃ rocate '<BR>
iti |<BR>
so 'pi paṭuviṭānām agraṇīr<BR>
asakṛdabhyastakapaṭaprapañcaḥ pāñcālaśarmā<BR>
yathoktam abhyadhikaṃ ca nipuṇam upakrāntavān |<BR>
āsīc ca mama samīhitānām ahīnakālasiddhiḥ |<BR>
anvabhavaṃ ca madhukara iva navamālikām<BR>
ārdrasumanasam |<BR>
asya rājñaḥ simhavarmaṇaḥ sāhāyyadānaṃ<BR>
suhṛtsaṅketabhūmigamanam ity ubhayam apekṣya<BR>
sarvabalasandohena campām imām upagato daivād<BR>
devadarśanasukham anubhavāmi ' iti |<BR>
śrutvaitatpramaticaritaṃ<BR>
smitamukulitamukhanalinaḥ ' vilāsaprāyam ūrjitam<BR>
mṛduprāyaṃ ceṣṭitam iṣṭa eṣa mārgaḥ<BR>
prajñāvatām |<BR>
athedānīm atra bhavān praviśatu iti mitraguptam<BR>
aikṣata kṣitīśaputraḥ |<BR>
<BR>
<BR>
/ iti śrī daṇḍinaḥ kṛtau daśakumāracarite <BR>
pramaticaritaṃ nāma pañcama ucchvāsaḥ |<BR>
/ <BR>
<BR>
/ ṣaṣṭha ucchvāsaḥ /<BR>
<BR>
so 'py ācacakṣe -- ' deva so 'ham api<BR>
suhṛtsādhāraṇabhramaṇakāraṇaḥ suhmeṣu<BR>
dāmaliptāhvayasya nagarasya bāhyodyāne mahāntam<BR>
utsavasamājam ālokayam |<BR>
tatra kvacid atimuktalatāmaṇḍape kam=api<BR>
vīṇāvādenātmānaṃ vinodayantam utkaṇṭhitaṃ<BR>
yuvānam adrākṣam |<BR>
aprā kṣaṃ ca -- ' bhadra ko nāma  ayam utsavaḥ kim<BR>
arthaṃ vā samārabdhaḥ kena vā nimittenotsavam<BR>
anādṛtyaikānte bhavān utkaṇṭhita iva<BR>
parivādinīdvitīyas tiṣṭhati ' iti |<BR>
so 'bhyadhatta - ' saumya suhmapatis tuṅgadhanvā<BR>
nāma  anapatyaḥ prārthitavān amuṣminn āyatane<BR>
vismṛtavindhyavāsarāgaṃ vasantyā<BR>
vindhyavāsinyāḥ pādamūlād apatyadvayam |<BR>
anayā ca kila  asmai pratiśayitāya svapne samādiṣṭam<BR>
-- ' samutpatsyate tavaikaḥ putraḥ janiṣyate caikā<BR>
duhitā |<BR>
sa tu tasyāḥ pāṇigrāhakam anujīviṣyati |<BR>
sā tu saptamād varṣād ārabhyāpariṇayanāt<BR>
pratimāsaṃ kṛttikāsu kandukanṛtyena<BR>
guṇavadbhartṛlābhāya māṃ samārādhayatu |<BR>
yaṃ ca  abhilaṣet sā  amuṣmai deyā |<BR>
sa cotsavaḥ kandukotsavanāmā  astu ' iti |<BR>
tato 'lpīyasā kālena rājñaḥ priyamahiṣī medinī<BR>
nāmaikaṃ putram asūta |<BR>
samutpannā caikā duhitā |<BR>
sā  adya kanyā kandukāvatī nāma somāpīḍāṃ<BR>
devīṃ kandukavihāreṇārādhayitum āgamiṣyati |<BR>
tasyās tu sakhī candrasenā nāma dhātreyikā mama<BR>
priyāsīt |<BR>
sā caiṣu divaseṣu rājaputreṇa bhīmadhanvanā<BR>
balavad anuruddhā |<BR>
tad aham utkaṇṭhito<BR>
manmathaśaraśalyaduḥkhodvignacetāḥ kalena<BR>
vīṇāraveṇātmānaṃ kiñ=cid āśvāsayan viviktam<BR>
adhyāse iti |<BR>
asminn eva kṣaṇe kim api nūpurakvaṇitam upātiṣṭhat |<BR>
āgatā ca kācid aṅganā |<BR>
dṛṣṭvaiva sa enām utphulladṛṣṭir<BR>
utthāyopagūhya gāḍham upagūḍhakaṇṭhaś ca tayā<BR>
tatraivopāviśat |<BR>
aśamsac ca -- ' saiṣā me prāṇasamā yadviraho<BR>
dahana iva dahati mām |<BR>
idaṃ ca me jīvitam apaharatā rājaputreṇa<BR>
mṛtyuneva niruṣmatāṃ nītaḥ |<BR>
na ca śakṣyāmi rājasūnur ity amuṣmin pāpam<BR>
ācaritum |<BR>
ato 'nayātmānaṃ sudṛṣṭaṃ kārayitvā<BR>
tyakṣyāmi niṣpratikriyān prāṇān ' iti |<BR>
sā tu paryaśrumukhī samabhyadhāt -- ' mā sma nātha<BR>
matkṛte 'dhyavasyaḥ sāhasam |<BR>
yas tvam uttamāt sārthavāhād arthadāsād utpadya<BR>
kośadāsa iti gurubhir abhihitanāmadheyaḥ punar<BR>
madatyāsaṅgād veśadāsa iti dviṣadbhiḥ<BR>
prakhyāpito 'si tasmims tvayy uparate yady ahaṃ<BR>
jīveyaṃ nṛśamso veśa iti samarthayeyaṃ lokavādam |<BR>
ato 'dyaiva naya mām īpsitaṃ deśam ' iti |<BR>
sa tu mām abhyadhatta -- ' bhadra bhavaddṛṣṭeṣu<BR>
rāṣṭreṣu katamat samṛddhaṃ sampannasasyaṃ<BR>
satpuruṣabhūyiṣṭhaṃ ca ' iti |<BR>
tam aham īṣadvihasya  abravam -- ' bhadra<BR>
vistīrṇeyam arṇavāmbarā |<BR>
na paryanto 'sti sthānasthāneṣu ramyāṇām<BR>
janapadānām |<BR>
api tu na ced iha yuvayoḥ sukhanivāsakāraṇaṃ<BR>
kam=apy upāyam utpādayituṃ śaknuyāṃ tato 'ham eva<BR>
bhaveyam adhvadarśī iti |<BR>
tāvatodairata raṇitāni maṇinūpurāṇām |<BR>
atha  asau jātasambhramā ' prāptaiveyaṃ<BR>
bhartṛdārikā kandukāvatī kandukakrīḍitena devīṃ<BR>
vindhyavāsinīm ārādhayitum |<BR>
aniṣiddhadarśanā ceyam asmin kandukotsave |<BR>
saphalam astu yuṣmaccakṣuḥ |<BR>
āgacchataṃ draṣṭum |<BR>
aham asyāḥ sakāśavartinī bhaveyam ' ity ayāsīt |<BR>
tām anvayāva cāvām |<BR>
mahati ratnaraṅgapīṭhe sthitāṃ prathamaṃ<BR>
tāmrauṣṭhīm apaśyam |<BR>
atiṣṭhac ca sā sadya eva mama hṛdaye |<BR>
na mayā  anyena vā  antarāle dṛṣṭā |<BR>
citrīyāviṣṭacit taś ca  acintayam -- ' kim iyaṃ<BR>
lakṣmīḥ |<BR>
na hi na hi |<BR>
tasyāḥ kila haste vinyastaṃ kamalam asyās tu hasta<BR>
eva kamalam |<BR>
bhuktapūrvā tu sā purātanena pumsā pūrvarājaiś ca<BR>
asyāḥ punar anavadyam ayātayāmaṃ ca yauvanam ' iti<BR>
cintayaty eva mayi sā  anaghasarvagātrī<BR>
vyatyastahastapallavāgraspṛṣṭabhūmir<BR>
ālolanīlakuṭilālakā savibhramaṃ bhagavatīm<BR>
abhivandya kandukam amandarāgarūṣitākṣam anaṅgam<BR>
ivālambata |<BR>
līlāśithilaṃ ca bhūmau muktavatī |<BR>
mandotthitaṃ ca kiñ=citkuñcitāṅguṣṭhena<BR>
prasṛtakomalāṅgulinā pāṇipallavena samāhatya<BR>
hastapṛṣṭhena connīya caṭuladṛṣṭilāñchitaṃ<BR>
stabakam iva bhramaramālānuviddham avapatantam<BR>
ākāśae eva  agrahīt |<BR>
amuñcac ca |<BR>
madhyavilambitalaye drutalaye mṛdumṛdu ca praharantī<BR>
tatkṣaṇaṃ cūrṇapadam adarśayat |<BR>
praśāntaṃ ca taṃ nirdayaprahārair udapādayat |<BR>
viparyayeṇa ca prāśamayat |<BR>
pakṣam ṛjvāgataṃ ca vāmadakṣiṇābhyāṃ<BR>
karābhyāṃ paryāyeṇa  abhighnatī śakuntam<BR>
ivodasthāpayat |<BR>
dūrotthitaṃ ca prapatantam āhatya gītamārgam<BR>
āracayat |<BR>
pratidiśaṃ ca gamayitvā pratyāgamayat |<BR>
evam anekakaraṇamadhuraṃ viharantī raṅgagatasya<BR>
raktacetaso janasya pratikṣaṇam uccāvacāḥ<BR>
praśamsāvācaḥ pratigṛhṇatī<BR>
tatkṣaṇārūḍhaviśrambhaṃ kośadāsam amse<BR>
avalambya kaṇṭakitagaṇḍam utphullekṣaṇaṃ ca<BR>
mayy abhimukhībhūya tiṣṭhati<BR>
tatprathamāvatīrṇakandarpakāritakaṭākṣadṛṣṭis <BR>
tadanumārgavilasitalīlāñcitabhrūlatā<BR>
śvāsānilavegāndolitair dantacchadaraśmijālair<BR>
līlāpallavair iva mukhakamalaparimalagrahaṇalolān<BR>
ālinas tāḍayantī maṇḍalabhramaṇeṣu kandukasya <BR>
atiśīghrapracāritayā viśantīva<BR>
maddarśanalajjayā puṣpamayaṃ pañjaram<BR>
pañcabinduprasṛteṣu pañca  api pañcabāṇabāṇān<BR>
yugapad iva  abhipatatas trāsena  avaghaṭṭayantī<BR>
gomūtrikāpracāreṣu ghanadarśitarāgavibhramā<BR>
vidyullatām iva viḍambayantī<BR>
bhūṣaṇamaṇiraṇitadattalayasamvādipādacāram<BR>
apadeśasmitaprabhāniṣiktabimbādharam<BR>
apasramsitapratisamāhitaśikhaṇḍabhāram<BR>
samāghaṭṭitakvaṇitaratnamekhalāguṇam<BR>
añcitotthitapṛthunitambalambivicaladamśukojjvalam<BR>
ākuñcitaprasṛtavellitabhujalatābhihatalalitakandukam <BR>
āvarjitabāhupāśam parivartitatrikavilagnalolakuntalam<BR>
avagalitakarṇapūrakanakapatraprati<BR>
samādhānaśīghratānatikramitaprakṛtakrīḍam<BR>
asakṛdutkṣipyamāṇahastapādabāhyābhyantarabhrāntakandukam<BR>
avanamanonnamananairantaryanaṣṭadṛṣṭamadhyayaṣṭikam <BR>
avapatanotpatanaviparyastamuktāhāram<BR>
aṅkuritagharmasaliladūṣitakapolapatrabhaṅgaśoṣaṇādhikṛtaśravaṇapallavānilam<BR>
āgalitastanataṭāmśukaniyamanavyāpṛtaikapāṇipallavaṃ <BR>
ca niṣadyotthāya nimīlyonmīlya sthitvā<BR>
gatvā caiva  aticitraṃ paryakrīḍata rājakanyā |<BR>
abhihatya bhūtalākāśayor api krīḍāntarāṇi<BR>
darśanīyāny ekenaiva anekeneva kandukena <BR>
adarśayat |<BR>
candrasenādibhiś ca priyasakhībhiḥ saha vihṛtya<BR>
vihṛtānte ca  abhivandya devīṃ manasā me<BR>
sānurāgeṇeva parijanena ca  anugamyamānā<BR>
kuvalayaśaram iva kusumaśarasya mayy apāṅgaṃ<BR>
samarpayantī sāpadeśam<BR>
asakṛdāvartyamānavadanacandramaṇḍalatayā<BR>
svahṛdayam iva matsamīpe preritaṃ pratinivṛttaṃ na<BR>
vety ālokayantī saha sakhībhiḥ kumārīpuram agamat |<BR>
<BR>
ahaṃ ca  anaṅgavihvalaḥ svaveśma gatvā<BR>
kośadāsena yatnavad atyudāraṃ snānabhojanādikam<BR>
anubhāvito 'smi |<BR>
sāyaṃ copasṛtya candrasenā rahasi māṃ praṇipatya<BR>
patyur amsam amsena praṇayapeśalam āghaṭṭayanty<BR>
upādiśat |<BR>
ācaṣṭa ca hṛṣṭaḥ kośadāsaḥ -- ' bhūyāsam evam<BR>
yāvadāyur āyatākṣi tvatprasādasya pātram iti |<BR>
mayā tu sasmitam abhihitam -- ' sakhe kim etad āśāsyam |<BR>
asti kiñ=cid añjanam |<BR>
anayā tadaktanetrayā rājasūnur upasthito vānarīm<BR>
ivaināṃ drakṣyati viraktaś caināṃ punas<BR>
tyakṣyati ' iti |<BR>
tayā tu smerayā  asmi kathitaḥ -- ' so 'yam<BR>
āryeṇājñākaro jano 'tyartham anugṛhītaḥ yad<BR>
asminn eva janmani mānuṣaṃ vapur apanīya<BR>
vānarīkariṣyate |<BR>
tad āstām idam |<BR>
anyathā  api siddhaṃ naḥ samīhitam |<BR>
adya khalu kandukotsave bhavantam<BR>
avahasitamanobhavākāram abhilaṣantī roṣād iva<BR>
śambaradviṣā  atimātram āyāsyate rājaputrī |<BR>
so 'yam artho viditabhāvayā mayā svamātre tayā ca<BR>
tanmātre mahiṣyā ca manujendrāya nivedayiṣyate |<BR>
viditārthas tu pārthivas tvayā duhituḥ pāṇiṃ<BR>
grāhayiṣyati |<BR>
tataś ca tvadanujīvinā rājaputreṇa bhavitavyam |<BR>
eṣa hi devatāsamādiṣṭo vidhiḥ |<BR>
tvadāyatte ca rājye na  alam eva tvām atikramya mām<BR>
avaroddhum bhīmadhanvā |<BR>
tat sahatām ayaṃ tricaturāṇi dināni |<BR>
' iti mām āmantrya priyaṃ copagūhya pratyayāsīt |<BR>
mama kośadāsasya ca taduktānusāreṇa bahu<BR>
vikalpayatoḥ kathañ=cid akṣīyata kṣapā |<BR>
kṣapānte ca kṛtayathocitaniyamas tam eva<BR>
priyādarśanasubhagam udyānoddeśam upagato 'smi |<BR>
tatraiva copasṛtya rājaputro nirabhimānam<BR>
anukūlābhiḥ kathābhir mām anuvartamāno muhūrtam<BR>
āsta |<BR>
nītvā copakāryām ātmasamena<BR>
snānabhojanaśayanādivyatikareṇopācarat |<BR>
talpagataṃ ca svapnena <BR>
anubhūyamānapriyādarśanāliṅganasukham āyasena<BR>
nigaḍena  atibalavadbahupuruṣaiḥ<BR>
pīvarabhujadaṇḍoparuddham abandhayan mām |<BR>
pratibuddhaṃ ca sahasā samabhyadhāt -- ' ayi durmate<BR>
śrutam ālapitaṃ hatāyāś candrasenāyā<BR>
jālarandhraniḥsṛtaṃ tadekāvabodhaprayuktayā <BR>
anayā kubjayā |<BR>
tvaṃ kila  abhilaṣito varākyā kandukavatyā tava kila<BR>
 anujīvinā mayā stheyam tvadvacaḥ kila <BR>
anatikramatā mayā candrasenā kośadāsāya dāsyate<BR>
ity uktvā pārśvacaraṃ puruṣam ekam ālokya <BR>
akathayat -- ' prakṣipainaṃ sāgare ' iti |<BR>
sa tu labdharājya iva  atihṛṣṭaḥ ' deva yad<BR>
ājñāpayasi ' iti yathādiṣṭam akarot |<BR>
ahaṃ tu nirālambano bhujābhyām itastataḥ<BR>
spandamānaḥ kim=api kāṣṭhaṃ daivadattam<BR>
urasopaśliṣya tāvad aploṣi yāvad apāsarad<BR>
vāsaraḥ śarvarī ca sarvā |<BR>
pratyuṣasy adṛśyata kim=api vahitram |<BR>
amutrāsan yavanāḥ |<BR>
te mām uddhṛtya rāmeṣunāmne nāvikanāyakāya<BR>
kathitavantaḥ -- ' ko 'py ayam āyasanigaḍabaddha<BR>
eva jale labdhaḥ puruṣaḥ |<BR>
so 'yam api siñcet sahasraṃ drākṣāṇāṃ<BR>
kṣaṇenaikena iti |<BR>
asminn eva kṣaṇe naikanaukāparivṛtaḥ ko 'pi<BR>
madgur abhyadhāvat |<BR>
abibhayur yavanāḥ |<BR>
tāvad atijavā naukāḥ śvāna iva varāham<BR>
asmatpotaṃ paryarutsata |<BR>
prāvartata ca samprahāraḥ |<BR>
parājāyiṣata yavanāḥ |<BR>
tān aham agatīn avasīdataḥ samāśvāsya  alapiṣam --<BR>
' apanayata me nigaḍabandhanam |<BR>
ayam aham avasādayāmi vaḥ sapatnān ' iti |<BR>
amī tathā  akurvan |<BR>
sarvāmś ca tān pratibhaṭān bhallavarṣiṇā<BR>
bhīmaṭaṅkṛtena śārṅgeṇa lavalavīkṛtāṅgān<BR>
akārṣam |<BR>
avaplutya hatavidhvastayodham asmatpotasamsaktapotam<BR>
amutra nāvikanāyakam anabhisaram abhipatya jīvagrāham<BR>
agrahīṣam |<BR>
asau cāsīt sa eva bhīmadhanvā |<BR>
taṃ ca  aham avabudhya jātavrīḍam abravam -- ' tāta<BR>
kiṃ dṛṣṭāni kṛtāntavilasitāni ' iti |<BR>
te tu sāmyātrikā madīyenaiva śṛṅkhalena tam<BR>
atigāḍhaṃ baddhvā harṣakilakilāravam akurvan<BR>
māṃ ca  apy apūjayan |<BR>
durvārā tu sā naur ananukālavātanunnā dūram<BR>
abhipatya kam api dvīpaṃ nibiḍam āśliṣṭavatī |<BR>
tatra ca svādu pānīyam edhāmsi kandamūlaphalāni ca<BR>
sañjighṛkṣavo gāḍhapātitaśilāvalayam avātarāma |<BR>
tatra cāsīn mahāśailaḥ |<BR>
so 'ham -- ' aho ramaṇīyo 'yaṃ<BR>
parvatanitambabhāgaḥ kāntatareyaṃ<BR>
gandhapāṣāṇavaty upatyakā śiśiram idam<BR>
indīvarāravindamakarandabinducandrakottaraṃ<BR>
gotravāri ramyo 'yam<BR>
anekavarṇakusumamañjarīmañjulataras<BR>
taruvanābhogaḥ ity atṛptatarayā dṛśā bahu bahu<BR>
paśyann alakṣitādhyārūḍhakṣoṇīdharaśikharaḥ<BR>
śoṇībhūtam utprabhābhiḥ<BR>
padmarāgasopānaśilābhiḥ kim api<BR>
nālīkaparāgadhūsaraṃ saraḥ samadhyagamam |<BR>
tatra snātaś ca kāmś=cid amṛtasvādūn<BR>
bisabhaṅgān āsvādya amsalagnakalhāras<BR>
tāravartinā kena  api bhīmarūpeṇa brahmarākṣasena<BR>
 abhipatya ' ko 'si kutastyo 'si ' iti nirbhartsayatā<BR>
 abhyadhīye |<BR>
nirbhayena ca mayā so 'bhyadhīyata -- ' saumya so<BR>
aham asmi dvijanmā |<BR>
śatruhastād arṇavam arṇavād yavananāvam<BR>
yavananāvaś citragrāvāṇam enaṃ parvatapravaraṃ<BR>
gato yadṛcchayā  asmin sarasi viśrāntaḥ |<BR>
bhadraṃ tava ' iti |<BR>
so 'brūta -- ' na ced bravīṣi praśnān aśnāmi tvām<BR>
' iti |<BR>
mayoktam -- ' pṛcchā tāvad bhavatu ' iti |<BR>
athāvayor ekayāryayāsīt samlāpaḥ -- <BR>
kiṃ krūraṃ strīhṛdayaṃ<BR>
kiṃ gṛhiṇaḥ priyahitāya dāraguṇāḥ |<BR>
kaḥ kāmaḥ saṅkalpaḥ<BR>
kiṃ duṣkarasādhanaṃ prajñā ||<BR>
' tatra dhūminīgominīnimbavatīnitambavatyaḥ<BR>
pramāṇam | ' ity upadiṣṭo mayā so 'brūta -- '<BR>
kathaya kīdṛśyas tāḥ ' iti |<BR>
atrodāharam -- <BR>
<BR>
' asti trigarto nāma janapadaḥ |<BR>
tatrāsan gṛhiṇas trayaḥ sphītasāradhanāḥ<BR>
sodaryā dhanakadhānyakadhanyakākhyāḥ |<BR>
teṣu jīvatsu na vavarṣa varṣāṇi dvādaśa<BR>
daśaśatākṣaḥ |<BR>
kṣīṇasāraṃ sasyam oṣadhyo vandhyāḥ na phalavanto<BR>
vanaspatayaḥ klībā meghāḥ kṣīṇasrotasaḥ<BR>
sravantyaḥ paṅkaśeṣāṇi palvalāni nirnisyandāny<BR>
utsamaṇḍalāni viralībhūtaṃ kandamūlaphalam<BR>
avahīnāḥ kathāḥ galitāḥ kalyāṇotsavakriyāḥ<BR>
bahulībhūtāni taskarakulāni anyoanyam abhakṣayan<BR>
prajāḥ paryaluṭhann itastato balākāpāṇḍurāṇi<BR>
naraśiraḥkapālāni paryahiṇḍanta śuṣkāḥ<BR>
kākamaṇḍalyaḥ śūnyībhūtāni<BR>
nagaragrāmakharvaṭapuṭabhedanādīni |<BR>
tae ete gṛhapatayaḥ sarvadhānyanicayam upayujya <BR>
ajāvikaṃ gavalagaṇaṃ gavāṃ yūthaṃ<BR>
dāsīdāsajanam apatyāni jyeṣṭhamadhyamabhārye ca<BR>
krameṇa bhakṣayitvā ' kaniṣṭhabhāryā dhūminī śvo<BR>
bhakṣaṇīyā ' iti samakalpayan |<BR>
ayaṃ kaniṣṭho dhanyakaḥ priyāṃ svām attum<BR>
akṣamas tayā saha tasyām eva niśy apāsarat |<BR>
mārgaklāntāṃ codvahan vanaṃ jagāhe |<BR>
svamāmsāsṛgapa nītakṣutpipāsāṃ tāṃ nayann<BR>
antare kam api nikṛttapāṇipādakarṇanāsikam<BR>
avanipṛṣṭhe viceṣṭamānaṃ puruṣam adrākṣīt |<BR>
tam apy ārdrāśayaḥ skandhenodvahan<BR>
kandamūlamṛgabahule gahanoddeśe<BR>
yatnaracitaparṇaśālaś ciram avasat |<BR>
amuṃ ca ropitavraṇam iṅgudītailādibhir āmiṣeṇa<BR>
śākenātmanirviśeṣaṃ pupoṣa |<BR>
puṣṭaṃ ca tam udriktadhātum ekadā mṛgānveṣaṇāya<BR>
ca prayāte dhanyake sā dhūminī riramsayopātiṣṭhat |<BR>
bhartsitā  api tena balātkāram arīramat |<BR>
nivṛttaṃ ca patim udakābhyarthinam ' uddhṛtya kūpāt<BR>
piba rujati me śiraḥ śirorogaḥ ' ity udañcanaṃ<BR>
sarajjuṃ puraś cikṣepa |<BR>
udañcantaṃ ca taṃ kūpād apaḥ kṣaṇāt pṛṣṭhato<BR>
gatvā praṇunoda |<BR>
taṃ ca vikalaṃ skandhenoduhya deśād deśāntaraṃ<BR>
paribhramantī pativratāpratītiṃ lebhe bahuvidhāś<BR>
ca pūjāḥ |<BR>
punar avantirājānugrahād atimahatyā bhūtyā<BR>
nyavasat |<BR>
atha<BR>
pānīyārthisārthajanasamāpattidṛṣṭoddhṛtam<BR>
avantiṣu bhramantam āhārārthinaṃ bhartāram upalabhya<BR>
sā dhūminī ' yena me patir vikalīkṛtaḥ sa durātmā<BR>
 ayam ' iti tasya sādhoś citravadham ajñena rājñā<BR>
samādeśayāṃ cakāra |<BR>
dhanyakas tu dattapaścādbandhaḥ vadhyabhūmiṃ<BR>
nīyamānaḥ saśeṣatvād āyuṣaḥ ' yo mayā vikalī<BR>
kṛto 'bhimato bhikṣuḥ sa cen me pāpam ācakṣīta<BR>
yukto me daṇḍaḥ ' ity adīnam adhikṛtaṃ jagāda |<BR>
' ko doṣaḥ ' ity upanīya darśite 'muṣmin sa<BR>
vikalaḥ paryaśruḥ pādapatitas tasya sādhos<BR>
tatsukṛtam asatyāś ca tasyās tathābhūtaṃ<BR>
duścaritam āryabuddhir ācacakṣe |<BR>
kupitena rājñā virūpitamukhī sā duṣkṛtakāriṇī<BR>
kṛtā śvabhyaḥ pācikā |<BR>
kṛtaś ca dhanyakaḥ prasādabhūmiḥ |<BR>
tad bravīmi -- ' strī hṛdayaṃ krūram ' iti |<BR>
<BR>
punar anuyukto gominīvṛttāntam ākhyātavān - ' asti<BR>
draviḍeṣu kāñcī nāma nagarī |<BR>
tasyām anekakoṭisāraḥ śreṣṭhiputraḥ<BR>
śaktikumāro nāmāsīt |<BR>
so 'ṣṭādaśavarṣadeśī yaś cintām āpede -- ' na<BR>
 asty adārāṇām ananuguṇadārāṇāṃ vā sukhaṃ<BR>
nāma |<BR>
tat kathaṃ nu guṇavad vindeyaṃ kalatram ' iti |<BR>
atha parapratyayāhṛteṣu dāreṣu yādṛcchikīṃ<BR>
sampattim anabhisamīkṣya kārtāntiko nāma bhūtvā<BR>
vastrāntapinaddhaśāliprastho bhuvaṃ babhrāma |<BR>
' lakṣaṇajño 'yam ' ity amuṣmai kanyāḥ<BR>
kanyāvantaḥ pradarśayāṃ babhūvuḥ |<BR>
yāṃ kāñ=cil lakṣaṇavatīṃ savarṇāṃ kanyāṃ<BR>
dṛṣṭvā sa kila sma bravīti -- ' bhadre śaknoṣi kim<BR>
anena śāliprasthena guṇavad annam asmān<BR>
abhyavahārayitum ' iti |<BR>
sa hasitāvadhūto gṛhād gṛhaṃ praviśya  abhramat |<BR>
ekadā tu śibiṣu kāverītīrapattane saha pitṛbhyām<BR>
avasitamaharddhim avaśīrṇabhavanasārāṃ<BR>
dhātryā pradarśyamānāṃ kāñ=cana<BR>
viralabhūṣaṇāṃ kumārīṃ dadarśa |<BR>
asyāṃ samsaktacakṣuś ca  atarkayat -- ' asyāḥ<BR>
khalu kanyakāyāḥ sarvae eva  avayavā na <BR>
atisthūlā na  atikṛśā na  atihrasvā na <BR>
atidīrghā na vikaṭā mṛjāvantaś ca |<BR>
raktatalāṅgulī<BR>
yavamatsyakamalakalaśādyanekapuṇyalekhālāñch<BR>
itau karau samagulphasandhī māmsalāv aśirālau ca <BR>
aṅghrī jaṅghe ca  anu pūrvavṛtte pīvarorugraste<BR>
iva durupalakṣye jānunī sakṛdvibhaktaś caturasraḥ<BR>
kakundaravibhāgaśobhī rathāṅgākārasamsthitaś<BR>
ca nitambabhāgaḥ tanutaram īṣannimnaṃ gambhīraṃ<BR>
nābhimaṇḍalaṃ valitrayeṇa ca  alaṃkṛtam udaram<BR>
urobhāgavyāpināv unmagnacūcukau<BR>
viśālārambhaśobhinau payodharau<BR>
dhanadhānyaputrabhūyastvacihnalekhālāñchitatale<BR>
snigdhodagrakomalanakhamaṇī<BR>
ṛjvanupūrvavṛttatāmrāṅgulīsamnatāmsadeśe<BR>
saukumāryavatyau nimagnaparvasandhī ca bāhulate tanvī<BR>
kambuvṛttabandhurā ca kandharā<BR>
vṛttamadhyavibhaktarāgādharam<BR>
asaṅkṣiptacārucibukam<BR>
āpūrṇakaṭhinagaṇḍamaṇḍalam<BR>
asaṅgatānuvakranīlasnigdhabhrūlatam<BR>
anatiprauḍhatilakusumasadṛśanāsikam<BR>
asitadhavalaraktatribhāgabhāsuramadhurādhīra<BR>
sañcāramantharāyatekṣaṇam<BR>
induśakalasundaralalāṭam<BR>
indranīlaśilākāraramyālakapaṅktidviguṇakuṇḍalita<BR>
mlānanālīkanālalalitalambaśravaṇapāśayugalam <BR>
ānanakamalam anatibhaṅguro bahulaḥ<BR>
paryante 'py akapilarucir āyāmavān<BR>
ekaikanisargasamasnigdhanīlo gandhagrāhī ca<BR>
mūrdhajakalāpaḥ |<BR>
seyam ākṛtir na vyabhicarati śīlam |<BR>
āsajjati ca me hṛdayam asyām eva |<BR>
tat parīkṣyainām udvaheyam |<BR>
avimṛśyakāriṇā hi niyatam anekāḥ patanty<BR>
anuśayaparamparāḥ ' iti snigdhadṛṣṭir ācaṣṭa --<BR>
' bhadre kac=cid asti kauśalaṃ śāliprasthena  anena<BR>
sampannam āhāram asmān abhyavahārayitum ' iti |<BR>
tatas tayā vṛddhadāsī sākūtam ālokitā |<BR>
tasya hastāt prasthamātraṃ dhānyam ādāya kva=cid<BR>
alindoddeśe susiktasammṛṣṭe dattapādaśaucam<BR>
upāveśayat |<BR>
sā kanyā tān gandhaśālīn saṅkṣudya mātrayā<BR>
viśoṣyātape muhur muhuḥ parivartya sthirasamāyāṃ<BR>
bhūmau nālīpṛṣṭhena mṛdumṛdu ghaṭṭayantī<BR>
tuṣair akhaṇḍais taṇḍulān pṛthak <BR>
cakāra |<BR>
jagāda ca dhātrīm -- ' mātaḥ ebhis tuṣair arthino<BR>
bhūṣaṇamṛjākriyākṣamaiḥ svarṇakārāḥ |<BR>
tebhya imān datvā labdhābhiḥ kākiṇībhiḥ<BR>
sthiratarāṇy anatyārdrāṇi na  atiśuṣkāṇi<BR>
kāṣṭhāni mitaṃpacāṃ sthālīm ubhe śarāve<BR>
cāhara ' iti |<BR>
tathākṛte tayā tāms taṇḍulān<BR>
anatinimnottānavistīrṇakukṣau kakubholūkhale<BR>
lohapatraveṣṭitamukhena samaśarīreṇa<BR>
vibhāvyamānamadhyatānavena vyāyatena guruṇā<BR>
khādireṇa musalena<BR>
caturalalitotkṣepaṇāvakṣepaṇāyāsitabhujam<BR>
asakṛdaṅgulībhir uddhṛtyoddhṛtya  avahatya<BR>
śūrpaśodhitakaṇakiṃ śārukāms taṇḍulān<BR>
asakṛd adbhiḥ prakṣālya kvathitapañcaguṇe jale<BR>
dattacullīpūjā prākṣipat |<BR>
praślathāvayaveṣu prasphuratsu taṇḍuleṣu<BR>
mukulāvasthām ativartamāneṣu saṅkṣipya  analam<BR>
upahitamukhapidhānayā sthālyā  annamaṇḍam<BR>
agālayat |<BR>
darvyā ca  avaghaṭṭya mātrayā parivartya samapakveṣu<BR>
siktheṣu tāṃ sthālīm adhomukhīm avātiṣṭhipat |<BR>
indhanāny antaḥsārāṇy ambhasā samabhyukṣya<BR>
praśamitāgnīni kṛṣṇāṅgārīkṛtya tadarthibhyaḥ<BR>
prāhiṇot -- ' ebhir labdhāḥ kākiṇīr datvā<BR>
śākaṃ ghṛtaṃ dadhi tailam āmalakaṃ<BR>
ciñcāphalaṃ ca yathālābham ānaya ' iti |<BR>
tathā  anuṣṭhite ca tayā dvitrān upadamśān<BR>
upapādya tadannamaṇḍam<BR>
ārdravālukopahitanavaśarāvagatam atimṛdunā<BR>
tālavṛntānilena śītalīkṛtya salavaṇasambhāraṃ<BR>
dattāṅgāradhūpavāsaṃ ca sampādya tad apy<BR>
āmalakaṃ ślakṣṇapiṣṭam utpalagandhi kṛtvā<BR>
dhātrīmukhena snā nāya tam acodayat |<BR>
tayā ca snānaśuddhayā dattatailāmalakaḥ krameṇa<BR>
sasnau |<BR>
snātaḥ siktamṛṣṭe kuṭṭime phalakam āruhya<BR>
pāṇḍuharitasya tribhāgaśeṣalūnasya <BR>
aṅgaṇakadalīpalāśasyopari śarāvadvayaṃ dattam<BR>
ārdram abhimṛśann atiṣṭhat |<BR>
sā tu tāṃ peyām eva  agre samupāharat |<BR>
pītvā ca  apanatādhvaklamaḥ prahṛṣṭaḥ<BR>
praklinnasakalagātraḥ sthito 'bhūt |<BR>
tatas tasya śālyodanasya darvīdvayaṃ datvā<BR>
sarpirmā trāṃ sūpam upadamśaṃ copajahāra |<BR>
imaṃ ca dadhnā ca trijātakāvacūrṇitena<BR>
surabhiśītalābhyāṃ ca kālaśeyakāñjikābhyāṃ<BR>
śeṣam annam abhojayat |<BR>
saśeṣae eva  andhasy asāv atṛpyat |<BR>
ayācata ca pānīyam |<BR>
atha navabhṛṅgārasambhṛtam agurudhūpadhūpitam<BR>
abhinavapāṭalīkusumavāsitam<BR>
utphullotpalagrathitasaurabhaṃ vāri<BR>
nālīdhārātmanā pātayāṃ babhūva |<BR>
so 'pi mukhopahitaśarāveṇa<BR>
himaśiśirakaṇakarālitāruṇāyamānākṣipakṣmā<BR>
dhārāravābhinanditaśravaṇaḥ<BR>
sparśasukhodbhinnaromāñcakarkaśakapolaḥ<BR>
parimalapravālotpīḍaphullaghrāṇarandhro<BR>
mādhuryaprakarṣāvarjitarasanendriyas tad<BR>
acchaṃ pānīyam ākaṇṭhaṃ papau |<BR>
śiraḥkampasaṃjñāvāritā ca punar<BR>
aparakarakeṇācamanam adatta kanyā |<BR>
vṛddhayā tu taducchiṣṭam apohya haritagomayopalipte<BR>
kuṭṭime svam evottarīyakarpaṭaṃ vyavadhāya<BR>
kṣaṇam aśeta |<BR>
parituṣṭaś ca vidhivad upayamya kanyāṃ ninye |<BR>
nītvaitadanapekṣaḥ kām=api gaṇikām avarodham<BR>
akarot |<BR>
tām apy asau priyasakhīm ivopācarat |<BR>
patiṃ ca daivatam iva muktatandrā paryacarat |<BR>
gṛhakāryāṇi ca ahīnam anvatiṣṭhat |<BR>
parijanaṃ ca dākṣiṇyanidhir ātmādhīnam akarot |<BR>
tadguṇavaśīkṛtaś ca bhartā sarvam eva kuṭumbaṃ<BR>
tadāyattam eva kṛtvā tadekādhīnajīvitaśarīras<BR>
trivargaṃ nirviveśa |<BR>
tad bravīmi --' gṛhiṇaḥ priyahitāya dāraguṇāḥ '<BR>
iti |<BR>
<BR>
tatas tena  anuyukto nimbavatīvṛttam ākhyātavān --<BR>
' asti saurāṣṭreṣu valabhī nāma nagarī |<BR>
tasyāṃ gṛhaguptanāmno guhyakendratulyavibhavasya<BR>
nāvikapater duhitā ratnavatī nāma |<BR>
tāṃ kila madhumatyāḥ samupāgamya balabhadro nāma<BR>
sārthavāhaputraḥ paryaṇaiṣīt |<BR>
tayā  api navavadhvā rahasi<BR>
rabhasavighnitasuratasukho jhaṭiti dveṣam<BR>
alpetaraṃ babandha |<BR>
na tāṃ punar draṣṭum iṣṭavān |<BR>
tadgṛhāgamanam api suhṛdvākyaśatātivartī<BR>
lajjayā parijahāra |<BR>
tāṃ ca durbhagāṃ tadāprabhṛty eva ' neyaṃ<BR>
ratnavatī nimbavatī ceyam iti svajanaḥ parajanaś ca<BR>
paribabhūva |<BR>
gate ca kasmimś=cit kāle sā tv anutapyamānā ' kā me<BR>
gatiḥ iti vimṛśantī kām api vṛddhapravrājikāṃ<BR>
mātṛsthānīyāṃ devaśeṣakusumair upasthitām<BR>
apaśyat |<BR>
tasyāḥ puro rahasi sakaruṇaṃ ruroda |<BR>
tayā  apy udaśrumukhyā bahuprakāram anunīya<BR>
ruditakāraṇaṃ pṛṣṭā trapamāṇā  api<BR>
kāryagauravāt kathañ=cid abravīt -- ' amba kiṃ<BR>
bravīmi |<BR>
daurbhāgyaṃ nāma jīvanmaraṇam eva  aṅganānām<BR>
viśeṣataś ca kulavadhūnām |<BR>
tasya  aham asmy udāharaṇabhūtā |<BR>
mātṛpramukho 'pi jñātivargo mām avajñayaiva<BR>
paśyati |<BR>
tena sudṛṣṭāṃ māṃ kuru |<BR>
na cet tyajeyam adyaiva niṣprayojanān prāṇān |<BR>
ā virāmāc ca me rahasyaṃ nāśrāvyam ' iti<BR>
pādayoḥ papāta |<BR>
sainām utthāpyodbāṣpovāca -- ' vatse mā<BR>
adhyavasyaḥ sāhasam |<BR>
iyam asmi tvannideśavartinī |<BR>
yāvati mamopayogas tava tāvati bhavāmy<BR>
ananyādhīnā |<BR>
yady eva  asi nirviṇṇā tapaś cara tvaṃ<BR>
madadhiṣṭhitā pāralaukikāya kalyāṇāya |<BR>
nanv ayam udarkaḥ prāktanasya duṣkṛtasya<BR>
yadanenākāreṇedṛśena śīlena jātyā<BR>
caivaṃbhūtayā samanugatā saty akasmād eva<BR>
bhartṛdveṣyatāṃ gatā  asi |<BR>
yadi kaś=cid asty upāyaḥ patidrohapratikriyāyai<BR>
darśaya  amum |<BR>
matir hi te paṭīyasī ' iti |<BR>
atha  asau kathañ=cit kṣaṇam adhomukhī dhyātvā<BR>
dīrghoṣṇaśvāsapūrvam avocat -- ' bhagavati patir<BR>
eva daivataṃ vanitānām viśeṣataś ca kulajānām |<BR>
atas tacchuśrūṣaṇābhyupāyahetubhūtaṃ kiñ=cid<BR>
ācaraṇīyam |<BR>
asty asmatprātiveśyo vaṇik |<BR>
abhijanena vibhavena rājāntaraṅgabhāvena ca<BR>
sarvapaurān atītya vartate |<BR>
tasya kanyā kanakavatī nāma matsamānarūpāvayavā<BR>
mama  atisnigdhā sakhī |<BR>
tayā saha tadvimānaharmyatale tato 'pi<BR>
dviguṇamaṇḍitā vihariṣyāmi |<BR>
tvayā tu tanmātṛprārthanaṃ sakaruṇam abhidhāya<BR>
matpatir etadgṛhaṃ kathañ=canāneyaḥ |<BR>
samīpagateṣu ca yuṣmāsu krīḍāmattā nāma<BR>
kandukaṃ bhramśayeyam |<BR>
atha tam ādāya tasya haste datvā vakṣyasi -- ' putra<BR>
taveyaṃ bhāryāsakhī nidhipatidattasya<BR>
sarvaśreṣṭhimukhyasya kanyā kanakavatī nāma |<BR>
tvām iyam anavastho niṣkaruṇaś ceti<BR>
ratnavatīnimittam atyarthaṃ nindati |<BR>
tad eṣa kanduko vipakṣadhanaṃ pratyarpaṇīyam '<BR>
iti |<BR>
sa tathokto niyatam unmukhībhūya tām eva<BR>
priyasakhīṃ manyamāno mām baddhāñjali<BR>
yācamānāyai mahyaṃ bhūyas tvatprārthitaḥ<BR>
sābhilāṣam arpayiṣyati |<BR>
tena randhreṇopaśliṣya rāgam ujjvalīkṛtya yathā <BR>
asau kṛtasaṅketo deśāntaram ādāya māṃ gamiṣyati<BR>
tathopapādanīyam ' iti |<BR>
harṣābhyupetayā ca  anayā tathaiva sampāditam |<BR>
athaitām kanakavatīti vṛddhatāpasīpralabdho<BR>
balabhadraḥ saratnasārābharaṇām ādāya niśi<BR>
nīrandhre tamasi prāvasat |<BR>
sā tu tāpasī vārtām āpādayat -- ' mandena mayā<BR>
nirnimittam upekṣitā ratnavatī śvaśurau ca paribhūtau<BR>
suhṛdaś ca  ativartitāḥ |<BR>
tad atraiva samsṛṣṭo jīvituṃ jihremīti<BR>
balabhadraḥ pūrvedyur mām akathayat |<BR>
nūnam asau tena nītā vyaktiś ca  acirād bhaviṣyati<BR>
iti |<BR>
tac chrutvā tadbāndhavās tadanveṣaṇaṃ prati<BR>
śithilayatnās tasthuḥ |<BR>
ratnavatī tu mārge kāñ=cit paṇyadāsīṃ saṅgṛhya<BR>
tayohyamānapātheyādyupaskarā kheṭakapuram<BR>
agamat |<BR>
amutra ca vyavahārakuśalo balabhadraḥ svalpenaiva<BR>
mūlena mahaddhanam upārjayat |<BR>
paurāgragaṇyaś cāsīt |<BR>
parijanaś ca bhūyān arthavaśāt samājagāma |<BR>
tatas tāṃ prathamadāsīṃ ' na karma karoṣi<BR>
dṛṣṭaṃ muṣṇāsi apriyaṃ bravīṣi ' iti paruṣam<BR>
uktvā bahv atāḍayat |<BR>
ceṭī tu prasādakālopakhyātarahasyasya<BR>
vṛttāntaikadeśam āttaroṣā nirbibheda |<BR>
tac chrutvā tu lubdhena daṇḍavāhinā<BR>
pauravṛddhasamnidhau ' nidhipatidattasya kanyāṃ<BR>
kanakavatīṃ moṣeṇa  apahṛtya  asmatpure nivasaty<BR>
eṣa durmatir balabhadraḥ |<BR>
tasya sarvasvaharaṇaṃ bhavadbhir na pratibandhanīyam<BR>
' iti nitarām abhartsayata |<BR>
bhītaṃ ca balabhadram adhijagāda ratnavatī -- ' na<BR>
bhetavyam |<BR>
brūhi -- neyaṃ nidhipatidattakanyā kanakavatī |<BR>
valabhyām eva gṛhaguptaduhitā ratnavatī nāmeyaṃ<BR>
dattā pitṛbhyāṃ mayā ca nyāyoḍhā |<BR>
na cet pratītha praṇidhiṃ prahiṇuta  asyā<BR>
bandhupārśvam ' iti |<BR>
balabhadras tu tathoktvā śreṇīprātibhāvyena<BR>
tāvad eva  atiṣṭhad yāvat<BR>
tatpuralekhyalabdhavṛttānto gṛhaguptaḥ<BR>
kheṭakapuram āgatya saha jāmātrā duhitaram<BR>
atiprītaḥ pratyanaiṣīt |<BR>
tathā dṛṣṭvā ratnavatī kanakavatīti bhāvayatas<BR>
tasyaiva bhalabhadrasya  ativallabhā jātā |<BR>
tad bravīmi -- ' kāmo nāma saṅkalpaḥ ' iti |<BR>
<BR>
tadanantaram asau nitambavatīvṛttāntam aprākṣīt |<BR>
so 'ham abravam -- ' asti śūraseneṣu mathurā nāma<BR>
nagarī |<BR>
tatra kaś=cit kulaputraḥ kalāsu gaṇikāsu ca <BR>
atiraktaḥ mitrārthaṃ<BR>
svabhujamātranirvyūḍhānekakalahaḥ<BR>
kalahakaṇṭaka iti karkaśair abhikhyāpitākhyaḥ<BR>
pratyavātsīt |<BR>
sa caikadā kasya=cid āgantoś citrakarasya haste<BR>
citrapaṭaṃ dadarśa |<BR>
tatra kā=cid ālekhyagatā yuvatir ālokamātreṇaiva<BR>
kalahakaṇṭakasya kāmāturaṃ cetaś cakāra |<BR>
sa ca tam abravīt -- ' bhadra viruddham ivaitat<BR>
pratibhāti |<BR>
yataḥ kulajādurlabhaṃ vapuḥ ābhijātyaśamsinī ca<BR>
namratā pāṇḍurā ca mukhacchaviḥ<BR>
anatiparibhuktasubhagā ca tanuḥ prauḍhatānuviddhā<BR>
ca dṛṣṭiḥ |<BR>
na caiṣā proṣitabhartṛkā<BR>
pravāsacihnasyaikaveṇīāder adarśanāt |<BR>
lakṣma caitaddakṣiṇapārśvavarti |<BR>
tad iyaṃ vṛddhasya kasya=cid vaṇijo na <BR>
atipumstvasya yathārhasambhogālābhapīḍitā<BR>
gṛhiṇī tvayā  atikauśalād yathādṛṣṭam<BR>
ālikhitā bhavitum arhati ' iti |<BR>
sa tam abhipraśasya  aśamsat -- ' satyam idam |<BR>
avantipuryām ujjayinyām anantakīrtināmnaḥ<BR>
sārthavāhasya bhāryā yathārthanāmā nitambavatī<BR>
nāmaiṣā saundaryavismitena mayaivam ālikhitā ' iti |<BR>
sa tadaivonmanāyamānas taddarśanāya<BR>
parivavrājojjayinīm |<BR>
bhārgavo nāma bhūtvā bhikṣānibhena tadgṛhaṃ<BR>
praviśya tāṃ dadarśa |<BR>
dṛṣṭvā ca  atyārūḍhamanmatho nirgatya<BR>
pauramukhyebhyaḥ śmaśānarakṣām ayācata |<BR>
alabhata ca |<BR>
tatra labdhaiś ca śavāvaguṇṭhanapaṭādibhiḥ kām<BR>
apy arhantikāṃ nāma śramaṇikām upāsāñ cakre |<BR>
tanmukhena ca nimbavatīm upāmśu mantrayām āsa |<BR>
sā caināṃ nirbhartsayantī pratyācacakṣe |<BR>
śramaṇikāmukhāc ca duṣkaraśīlabhramśāṃ<BR>
kulastriyam upalabhya rahasi dūtikām aśikṣayat -- '<BR>
bhūyo 'py upatiṣṭha sārthavāhabhāryām |<BR>
brūhi copahvare samsāradoṣadarśanāt samādhim<BR>
āsthāya mumukṣamāṇo mādṛśo janaḥ<BR>
kulavadhūnāṃ śīlapātane ghaṭatae iti kva ghaṭate |<BR>
etad api tvam atyudārayā samṛddhyā rūpeṇa <BR>
atimānuṣeṇa prathamena vayasopapannāṃ kim itaranārīsulabhaṃ <BR>
cāpalaṃ spṛṣṭaṃ na veti parīkṣā kṛtā |<BR>
tuṣṭā  asmi tavaivam aduṣṭabhāvatayā |<BR>
tvām idānīm utpannāpatyāṃ draṣṭum icchāmi |<BR>
bhartā tu bhavatyāḥ kena=cid graheṇa adhiṣṭhitaḥ<BR>
pāṇḍurogadurbalo bhoge ca  asamarthaḥ sthito<BR>
abhūt |<BR>
na ca śakyaṃ tasya vighnam apratikṛtya  apatyam<BR>
asmāl labdhum |<BR>
ataḥ prasīda |<BR>
vṛkṣavāṭikām ekākinī praviśya madupanītasya<BR>
kasya=cin mantravādinaś channam eva haste caraṇam<BR>
arpayitvā tadabhimantritena praṇayakupitā nāma<BR>
bhūtvā bhartāram urasi prahartum arhasi |<BR>
upary asāv uttamadhātupuṣṭim<BR>
ūrjitāpatyotpādanakṣamām āsādayiṣyati |<BR>
anuvartiṣyate devīm iva  atra bhavatīm |<BR>
na  atra śaṅkā kāryā iti |<BR>
sā tathoktā vyaktam abhyupaiṣyati |<BR>
naktaṃ māṃ vṛkṣavāṭikāṃ praveśya tām api<BR>
praveśayiṣyasi |<BR>
tāvataiva tvayā  aham anugṛhīto bhave yam ' iti |<BR>
sā tathaivopapāditavatī |<BR>
so 'tiprītas tasyām eva kṣapāyāṃ<BR>
vṛkṣavāṭikāṃ gato nitambavatīṃ<BR>
nirgranthikāprayatnenopanītāṃ pāde parāmṛśann<BR>
iva hemanūpuram ekam ākṣipya cchurikayorumūle<BR>
kiñ=cid ālikhya drutataram apāsarat |<BR>
sā tu sāndratrāsā svam eva durnayaṃ garhamāṇā<BR>
jighāmsantīva śramaṇikāṃ tadvraṇaṃ<BR>
bhavanadīrghikāyāṃ prakṣālya datvā<BR>
paṭabandhanaṃ sāmayāpadeśād aparaṃ ca <BR>
apanīya nūpuraṃ śayanaparā tricaturāṇi dināny<BR>
ekānte ninye |<BR>
sa dhūrtaḥ ' vikreṣye ' iti tena nūpureṇa tam<BR>
anantakīrtim upāsasāda |<BR>
sa dṛṣṭvā mama gṛhiṇyā evaiṣa nūpuraḥ katham<BR>
ayam upalabdhas tvayā ' iti tam abruvāṇaṃ nirbandhena<BR>
papraccha |<BR>
sa tu ' vaṇiggrāmasya  agre vakṣyāmi ' iti sthito<BR>
abhūt |<BR>
punar asau gṛhiṇyai ' svanūpurayugalaṃ preṣaya '<BR>
iti sandideśa |<BR>
sā ca salajjaṃ sasādhvasaṃ ca ' adya rātrau<BR>
viśrāmapraviṣṭāyāṃ vṛkṣavāṭikāyāṃ<BR>
prabhraṣṭo mamaikaḥ praśithilabandho nūpuraḥ |<BR>
so 'dya  apy anviṣṭo na dṛṣṭaḥ |<BR>
sa punar ayaṃ dvitīyaḥ ' ity aparaṃ prā hiṇot |<BR>
anayā ca vārtayā  amuṃ puraskṛtya sa vaṇig<BR>
vaṇigjanasamājam ājagāma |<BR>
sa ca  anuyukto dhūrtaḥ savinayam āvedayat -- '<BR>
viditam eva khalu vo yathā  ahaṃ yuṣmadājñayā<BR>
pitṛvanam abhi rakṣya tadupajīvī prativasāmi |<BR>
lubdhāś ca kadā=cin maddarśanabhīravo niśi<BR>
daheyur api śavānīti niśāsv api śmaśānam<BR>
adhiśaye |<BR>
aparedyur dagdhādagdhaṃ mṛtakaṃ citāyāḥ<BR>
prasabham ākarṣantīṃ śyāmākārāṃ nārīm<BR>
apaśyam |<BR>
arthalobhāt tu nigṛhya bhayaṃ sā saṅgṛhītā |<BR>
śastrikayorumūle yadṛcchayā kiñ=cid ullikhitam |<BR>
eṣa ca nūpuraś caraṇād ākṣiptaḥ |<BR>
tāvaty eva drutagatiḥ sā palāyiṣṭa |<BR>
so 'yam asyāgamaḥ |<BR>
paraṃ bhavantaḥ pramāṇam ' iti |<BR>
vimarśe ca tasyāḥ śākinī tvam aikamatyena paurāṇām<BR>
abhimatam āsīt |<BR>
bhartrā ca parityaktā tasminn eva śmaśāne bahu vilapya<BR>
pāśenodbadhya martukāmā tena dhūrtena naktam<BR>
agṛhyata |<BR>
anunītā ca -- ' sundari tvadākāronmāditena mayā<BR>
tvadāvarjane bahūn upāyān bhikṣukīmukhenopanyasya<BR>
teṣv asiddheṣu punar ayam upāyo yāvajjīvam<BR>
asādhāraṇīkṛtya rantum ācaritaḥ |<BR>
tat prasīda  ananyaśaraṇāya <BR>
 asmai dāsajanāya ' iti muhur muhuś caraṇayor<BR>
nipatya prayujya sāntvaśatāni tām agatyantarām<BR>
ātmavaśyām akarot |<BR>
tad idam uktam -- ' duṣkarasādhanaṃ prajñā ' iti |<BR>
<BR>
sa cedam ākarṇya brahmarākṣaso mām apūpujat |<BR>
asminn eva kṣaṇe na <BR>
atiprauḍhapumnāgamukulasthūlāni muktāphalāni saha<BR>
salilabindubhir ambaratalād apatan |<BR>
ahaṃ tu ' kiṃ nv idam ' ity uccakṣur ālokayan<BR>
kam=api rākṣasaṃ kāñ=cid aṅganāṃ<BR>
viceṣṭamānagātrām ākarṣantam apaśyam |<BR>
katham apaharaty akāmām api striyam anācāro<BR>
nairṛta iti gaganagamanamandaśaktir aśastraś ca <BR>
atapye |<BR>
sa tu matsambandhī brahmarākṣasaḥ ' tiṣṭha tiṣṭha<BR>
pāpa kva  apaharasi ' iti bhartsayann utthāya<BR>
rākṣasena sama sṛjyata |<BR>
tāṃ tu roṣād anapekṣāpaviddhām<BR>
amaravṛkṣamañjarīm iva  antarikṣād āpatantīm<BR>
unmukhaprasāritobhayakaraḥ karābhyām agrahīṣam |<BR>
upagṛhya ca vepamānāṃ sammīlitākṣīṃ<BR>
madaṅgasparśasukhenodbhinnaromāñcāṃ tādṛśīm<BR>
eva tām anavatārayann atiṣṭham |<BR>
tāvat tāv ubhāv api śailaśṛṅgabhaṅgaiḥ<BR>
pādapaiś ca rabhasonmūlitair<BR>
muṣṭipādaprahāraiś ca parasparam akṣapayetām |<BR>
punar aham atimṛduni pulinavati kusumalavalāñchite<BR>
sarastīre 'varopya saspṛhaṃ nirvarṇayams tāṃ<BR>
matprāṇaikavallabhāṃ rājakanyāṃ kandukavatīm<BR>
alakṣyam |<BR>
sā hi mayā samāśvāsyamānā tiryaṅ mām abhinirūpya<BR>
jātapratyabhijñā sakaruṇam arodīt |<BR>
avādīc ca -- ' nātha tvaddarśanād upoḍharāgā<BR>
tasmin kandukotsave punaḥ sakhyā candrasenayā<BR>
tvatkathābhir eva samāśvāsitā  asmi |<BR>
tvaṃ kila samudramadhye majjitaḥ pāpena madbhrātrā<BR>
bhīmadhanvanā iti śrutvā sakhījanaṃ parijanaṃ ca<BR>
vañcayitvā jīvitaṃ jihāsur ekākinī krīḍāvanam<BR>
upāgamam |<BR>
tatra ca mām acakamata kāmarūpa eṣa rākṣasādhamaḥ |<BR>
so 'yaṃ mayā bhītayā  avadhūtaprārthanaḥ<BR>
sphurantīṃ māṃ nigṛhya  abhyadhāvat |<BR>
atraivam avasito 'bhūt |<BR>
ahaṃ ca daivāt tavaiva jīvita īśasya haste patitā |<BR>
bhadraṃ tava ' iti |<BR>
śrutvā ca tayā saha  avaruhya nāvam adhyāroham |<BR>
muktā ca nauḥ prativātapreritā tām eva<BR>
dāmaliptāṃ pratyupā tiṣṭhat |<BR>
avarūḍhāś ca vayam aśrameṇa |<BR>
' tanayasya ca tanayāyāś ca nāśād ananyāpatyas<BR>
tuṅgadhanvā suhmapatir niṣkalaḥ svayaṃ sakalatra<BR>
eva niṣkalaṅkagaṅgārodhasy anaśanenoparantuṃ<BR>
pratiṣṭhate |<BR>
saha tena martum icchaty ananyanātho 'nuraktaḥ<BR>
pauravṛddhalokaḥ | ' ity aśrumukhīnāṃ prajānām<BR>
ākrandam aśṛṇuma |<BR>
atha  aham asmai rājñe yathāvṛttam ākhyāya<BR>
tadapatyadvayaṃ pratyarpitavān |<BR>
prītena tena jāmātā kṛto 'smi dāmalipteśvareṇa |<BR>
tatputro madanujīvī jātaḥ |<BR>
madājñaptena ca  amunā prāṇavad ujjhitā<BR>
candrasenā kośadāsam abhajat |<BR>
tataś ca simhavarmasāhāyyārtham atrāgatya<BR>
bhartus tava darśanotsavasukham anubhavāmi ' iti |<BR>
śrutvā ' citreyaṃ daivagatiḥ |<BR>
avasareṣu puṣkalaḥ puruṣakāraḥ |<BR>
' ity abhidhāya bhūyaḥ smitābhiṣiktadantacchado<BR>
mantragupte harṣotphullaṃ cakṣuḥ pātayāmāsa devo<BR>
rājavāhanaḥ |<BR>
sa kila karakamalena kiñ=citsamvṛtānano<BR>
lalitavallabhārabhasadattadantakṣatavyasanavihvalādharamaṇir <BR>
niroṣṭhyavarṇam ātmacaritam ācacakṣe<BR>
--<BR>
<BR>
/ iti śrī daṇḍinaḥ kṛtau daśakumāracarite <BR>
mitraguptacaritaṃ nāma ṣaṣṭha ucchvāsaḥ / <BR>
<BR>
<BR>
<BR>
</body></html>
