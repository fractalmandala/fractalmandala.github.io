<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Rudrabhatta: Srngaratilaka</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Rudrabhatta: Srngaratilaka<BR>
<BR>
The following text is based on Kavyamala (1st series),<BR>
vol. III (Calcutta, 1887), pp. 111-152.<BR>
<BR>
PLAIN TEXT VERSION<BR>
<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>

Rudrabhaṭṭaḥ: Śṛṅgāratilakaḥ<BR>
<BR>
prathamaḥ paricchedaḥ<BR>
<BR>
śṛṅgārī girijānane sakaruṇo ratyāṃ pravīraḥ smare<BR>
bībhatso'sthibhir utphaṇī ca bhayakṛn mūrtyādbhutas tuṅgayā  /<BR>
raudro dakṣavimardane ca hasakṛn nagnaḥ praśāntaś cirād<BR>
itthaṃ sarvarasāśrayaḥ paśupatir bhūyāt satāṃ bhūtaye  // ST_1.1 //<BR>
<BR>
ākhyātanāmaracanācaturasrasandhi<BR>
sadvāgalaṅkṛtiguṇaṃ sarasaṃ suvṛttam  /<BR>
āseduṣām api divaṃ kavipuṅgavānāṃ<BR>
tiṣṭhaty akhaṇḍam iha kāvyamayaṃ śarīram  // ST_1.2 //<BR>
<BR>
kāvye śubhe'pi racite khalu no khalebhyaḥ<BR>
kaścid guṇo bhavati yadyapi sampratīha  /<BR>
kṛpāṃ tathāpi sujanārtham idaṃ yataḥ kiṃ<BR>
yūkābhayena paridhānavimokṣaṇaṃ syāt  // ST_1.3 //<BR>
<BR>
sānandapramadākaṭākṣaviśikhair yeṣāṃ na bhinnaṃ mano<BR>
yaiḥ saṃsārasamudrapātavidhur eṣv anyeṣu potayitam  /<BR>
yair niḥsīmasarasvatīvilasitaṃ dvitraiḥ padaiḥ saṃhṛtaṃ<BR>
teṣām apy upari sphuranti matayaḥ kasyāpi puṇyātmanaḥ  // ST_1.4 //<BR>
<BR>
prāyo nāṭyaṃ prati proktā bharatādyai rasasthitiḥ  /<BR>
yathāmati mayāpy eṣā kāvyaṃ prati nigadyate  // ST_1.5 //<BR>
<BR>
yāminīvendunā muktā nārīva ramaṇaṃ vinā  /<BR>
lakṣmīr iva ṛte tyāgān no vāṇī bhāti nīrasā  // ST_1.6 //<BR>
<BR>
satyaṃ santi gṛhe gṛhe sukavayo yeṣāṃ vacaś cāturī<BR>
sve harmye kulakanyakeva labhate jātair guṇair gauravam  /<BR>
duṣprāpaḥ sa tu ko'pi kovidapatir yad vāgrasagrāhiṇāṃ<BR>
puṇyastrīva kalākalāpakuśalā cetāṃsi hartuṃ kṣamā  // ST_1.7 //<BR>
<BR>
tasmād yatnena kartavyaṃ kāvyaṃ rasanirantaram  /<BR>
anyathā śāstravid goṣṭhyāṃ tat syād udvegadāyakam  // ST_1.8 //<BR>
śṛṅgārahāsyakaruṇā raudravīrabhayānakāḥ  /<BR>
bībhatsādbhutaśāntāś ca nava kāvye rasāḥ smṛtāḥ  // ST_1.9 //<BR>
ratir hāsaś ca śokaś ca krodhotsāhau bhayaṃ tathā  /<BR>
jugupsāvismayaśamāḥ sthāyibhāvāḥ prakīrtitāḥ  // ST_1.10 //<BR>
nirvedo'tha tathā glāniḥ śaṅkāsūyā madaḥ śramaḥ  /<BR>
ālasyaṃ caiva dainyaṃ ca cintā moho dhṛtiḥ smṛtiḥ  // ST_1.11 //<BR>
vrīḍā capalatā harṣa āvego jaḍatā tathā  /<BR>
garvo viṣāda autsukyaṃ nidrāpasmāra eva ca  // ST_1.12 //<BR>
suptaṃ prabodho'marṣaś cāpy avahitthā tathogratā  /<BR>
matir vyādhis tathonmādas tathā maraṇam eva ca  // ST_1.13 //<BR>
trāsaś caiva vitarkaś ca vijñeyā vyabhicāriṇaḥ  /<BR>
trayastriṃśad ime bhāvāḥ prayānti ca rasasthitim  // ST_1.14 //<BR>
stambhaḥ svedo'tha romāñcaḥ svarabhaṅgo'tha vepathuḥ  /<BR>
vaivarṇyam aśru pralaya ity aṣṭau sāttvikāḥ smṛtāḥ  // ST_1.15 //<BR>
bhāvā evātisampannāḥ prayānti rasatām amī  /<BR>
yathā dravyāṇi bhinnāni madhurādirasātmanām  // ST_1.16 //<BR>
sambhavanti yathā vṛkṣe puṣpapatraphalādayaḥ  /<BR>
tadvad rase'pi rucirā viśeṣā bhāvarūpiṇaḥ  // ST_1.17 //<BR>
prāyo naikarasaṃ kāvyaṃ kiñcid atropalabhyate  /<BR>
bāhulyena bhaved yas tu sa tadvṛttyā nigadyate  // ST_1.18 //<BR>
kaiśikyārabhaṭī caiva sātvatī bhāratī tathā  /<BR>
catasro vṛttayo jñeyā rasāvasthānasūcakāḥ  // ST_1.19 //<BR>
dharmād artho'rthataḥ kāmaḥ kāmāt sukhaphalodayaḥ  /<BR>
sādhīyān eṣa tatsiddhyai śṛṅgāro nāyako rasaḥ  // ST_1.20 //<BR>
ceṣṭā bhavati puṃnāryor yā ratyutthātiriktayoḥ  /<BR>
saṃyogo vipralambhaś ca śṛṅgāro dvividho mataḥ  // ST_1.21 //<BR>
saṃyuktyoś ca saṃyogo vipralambho viyuktayoḥ  /<BR>
pracchannaś ca prakāśaś ca punar eṣa dvidhā yathā  // ST_1.22 //<BR>
<BR>
madanakuñjarakumbhataṭopame<BR>
stanayuge paritaḥ sphuritāṅgulim  /<BR>
sakarajakṣatavāmam api priyā<BR>
dayitapāṇim amanyata dakṣiṇam  // ST_1.22a //<BR>
<BR>
santaptaḥ smrasaṃniveśavivaśaiḥ śvāsair muhuḥ pañcamo<BR>
dgārāvartibhir āpatadbhir abhitaḥ siktaś ca netrāmbubhiḥ  /<BR>
etasyāḥ priyaviprayogavidhuras tyaktvādharo rāgitāṃ<BR>
sampraty uddhatavahnivāriviṣamaṃ manye vrataṃ sevate  // ST_1.22b //<BR>
<BR>
kānte vicitrasuratakramabaddharāge<BR>
saṅketake'pi mṛgaśāvakalocanāyāḥ  /<BR>
tatkūjitaṃ kim api yena tadīyatalpaṃ<BR>
nālpaiḥ parītam anuśabditalāvakaughaiḥ  // ST_1.22c // (Skm 1116)<BR>
<BR>
kiñcid vakritakaṇṭhakandaladalatpīnastanāvartana<BR>
vyāyāṃ citakañcukaṃ mṛgadṛśas tasyās tadālokitam  /<BR>
vācas tāś ca vidagdhabhāvacaturāḥ sphārībhavan manmathā<BR>
haṃho mānasa kiṃ smarasy abhimatāḥ siddhyanti puṇyaiḥ kriyāḥ  // ST_1.22d //<BR>
<BR>
tyāgī kulīnaḥ kuśalo rateṣu<BR>
kalpaḥ kalāvit taruṇo dhanāḍhyaḥ  /<BR>
bhavyaḥ kṣamāvān subhago'bhimānī<BR>
strīṇām abhīṣṭas tv iha nāyakaḥ syāt  // ST_1.23 //<BR>
tasyānukūladakṣiṇaśaṭhadhṛṣṭā ittham atra catvāraḥ  /<BR>
bhedāḥ kriyayocyante tadudāhṛtayaś ramaṇīyāḥ  // ST_1.24 //<BR>
atiraktatayā nāryā sadā tyaktaparāṅganaḥ  /<BR>
sītāyāṃ rāmavat so'yam anukūlaḥ smṛto yathā  // ST_1.25 //<BR>
<BR>
asmākaṃ sakhi vāsasī na rucire graiveyakaṃ nojjvalaṃ<BR>
no vaktrā gatir uddhataṃ na hasitaṃ naivāsti kaścin madaḥ  /<BR>
kiṃ tv anye'pi janā vadanti subhago'py asyāḥ priyo nānyato<BR>
dṛṣṭiṃ niḥkṣipatīti viśvam iyatā manyāmahe duḥkhitam  // ST_1.25a //<BR>
<BR>
yo gauravaṃ bhayaṃ prema sadbhāvaṃ pūrvayoṣiti  /<BR>
na muñcaty anyacitto'pi jñeyo'sau dakṣiṇo yathā  // ST_1.26 //<BR>
<BR>
saivāsya praṇatis tad eva vacanaṃ tā eva kelikriyā<BR>
bhītiḥ saiva tad eva narmamadhuraṃ pūrvānurāgocitam  /<BR>
kāntasyāpriyakāriṇīti bhavatī taṃ vakti doṣābilaṃ<BR>
kiṃ syād ittham aharniśaṃ sakhi mano dolāyate cintayā  // ST_1.26a //<BR>
<BR>
priyaṃ vakti puro'nyatra vipriyaṃ kurute bhṛśam  /<BR>
jñātāparādhaceṣṭaś ca kuṭilo'sau śaṭho yathā  // ST_1.27 //<BR>
<BR>
sahajatarale āvāṃ tāvadbahuśrutiśālinau<BR>
punar iha yuvāṃ satyaṃ śiṣṭaṃ tad atra kṛtāgasi  /<BR>
praṇayini punar yuktaṃ rantuṃ na veti batāvayo<BR>
rdhruvam upagate karṇau praṣṭuṃ kuraṅgadṛśau dṛśau  // ST_1.27a //<BR>
<BR>
api ca<BR>
kopāt kiñcid upānato'pi rabhasād ākṛṣya keśeṣv alaṃ<BR>
nītvā mohanamandiraṃ dayitayā hāreṇa bahvā dṛḍham  /<BR>
bhūyo yāsyasi tadgṛhān iti muhuḥ kaṇṭhāruddhākṣaraṃ<BR>
jalpantyā śravaṇotpalena sukṛtī kaścid rahas tāḍyate  // ST_1.27b // (Amaru 9, Daś 2.19)<BR>
<BR>
niḥśaṅkaḥ kṛtadoṣo'pi vilakṣas tarjito'pi no  /<BR>
mithyāvāgdṛṣṭadoṣo'pi dhṛṣṭo'sau kathito yathā  // ST_1.28 //<BR>
<BR>
jalpantyāḥ paruṣaṃ ruṣā mama balāc cumbaty asāv ānanaṃ<BR>
mṛdgātyāśu karaṃ kareṇa bahuśaḥ santāḍyamāno'pi san  /<BR>
ālīnāṃ purato dadhāti śirasā pādaprahārāṃs tato<BR>
no jāne sakhi sāmprataṃ praṇayien kupyāmi tasmai katham  // ST_1.28a // (Skm 888)<BR>
<BR>
api ca<BR>
dhik tvām dhūrta gatatrapa praṇayinī saiva tvayārādhyatāṃ<BR>
yasyāḥ pādatalāhatiṃ tava hṛdi vyākhyāty asau yāvakaḥ  /<BR>
ity ukto'pi na nāma muñcati yadā pādāv ayaṃ durjano<BR>
mithyāvādavicakṣaṇaḥ kim aparaṃ kuryāṃ vayasye tadā  // ST_1.28b //<BR>
<BR>
gūḍhamantraḥ śucir vāgmī bhakto narmavicakṣaṇaḥ  /<BR>
syān narmasacivas tasya kupitasstrīprasādakaḥ  // ST_1.29 //<BR>
pīṭhamardo viṭaś ceti vidūṣaka iti tridhā  /<BR>
sa bhavet prathamas tatra nāyikānāyakānugaḥ  // ST_1.30 //<BR>
ekavidyo viṭaḥ proktaḥ krīḍāprāyo vidūṣakaḥ  /<BR>
svavapurveṣabhāṣābhir hāsyakārī ca narmavit  // ST_1.31 //<BR>
eṣāṃ prabandhaviṣayo vyavahāraḥ prāyaśo bhavet pracuraḥ  /<BR>
pratyekam udāhṛtas tathāpi kāścin nigadyante  // ST_1.32 //<BR>
<BR>
vimuñcāmuṃ mānaṃ saphalaya vacaḥ sādhu suhṛdāṃ<BR>
mudhā santāpena glapayasi kim aṅgaṃ smarabhuvā  /<BR>
priyaṃ pādaprāntapraṇatam adhunā mānaya bhṛśaṃ<BR>
na mugdhe pretyetuṃ prabhavati gataḥ kālahariṇaḥ  // ST_1.32a //<BR>
<BR>
praṇayini bhṛśaṃ tasmin mānaṃ manasvini mā kṛthāḥ<BR>
kim aparam ito yuktāyuktair vinā hy amunā tava  /<BR>
ayam api bhavet sampraty api kṣayānalasaṃnibhaḥ<BR>
sarasavisinīkandacchedacchavir mṛgalāñchanaḥ  // ST_1.32b //<BR>
<BR>
dūrāt kandalitair hṛdi pravitataiḥ kaṇṭhe luṭhadbhir haṭhād<BR>
vaktre saṅkaṭanāsikātaralitair niryadbhir atyūṣmabhiḥ  /<BR>
niḥśvāsaiḥ pṛthumanmathotthadavathur vyaktaṃ tavāvedito <BR>
mthyālambitasauṣṭhavena kim ataḥ kopena kāntaṃ prati  // ST_1.32c //<BR>
<BR>
svakīyā parakīyā ca sāmānyavanitā tathā  /<BR>
kalākalāpakuśalās tisras tasyeha nāyikāḥ  // ST_1.33 //<BR>
paurācāraratā sādhvī kṣamārjavavibhūṣitā  /<BR>
mugdhā madhyā pragalbhā ca svakīyā trividhā matā  // ST_1.34 //<BR>
mugdhā navavadhūs tatra navayauvanabhūṣitā  /<BR>
navānaṅgarahasyāpi lajjāprāyaratir yathā  // ST_1.35 //<BR>
<BR>
gataṃ karṇābhyarṇe prasarati tathāpy akṣiyugalaṃ<BR>
kucau kumbhārambhau tad api cibukottambhanarucī  /<BR>
nitambaprāgbhāro gurur api gurutvaṃ mṛgayate<BR>
kathaṃcin no tṛptis taruṇimani manye mṛgadṛśaḥ  // ST_1.35a //<BR>
<BR>
yathā romāñco'yaṃ stanabhuvi lasatsvedakaṇiko<BR>
yathā dṛṣṭis tiryak patati sahasā saṅkucati ca  /<BR>
tathā śaṅke'muṣyāḥ praṇayini darāsvāditarasaṃ<BR>
na madhyasthaṃ cetaḥ praguṇaramaṇīyaṃ na ca dṛḍham  // ST_1.35b //<BR>
<BR>
virama nātha vimuñca mamāñcalaṃ<BR>
śamaya dīpam iyaṃ samayā sakhī  /<BR>
iti navoḍhavadhūvacasā yuvā<BR>
mudam agād adhikāṃ suaratād api  // ST_1.35c // (Skm 501)<BR>
<BR>
sakampā cumbane vaktraṃ haraty eṣopagūhitā  /<BR>
parāvṛtya ciraṃ talpa āste rantuṃ ca vāñchati  // ST_1.36 //<BR>
<BR>
apaharati yadāsyaṃ cumbane śliṣyamāṇā<BR>
valati ca śayanīye kampate ca prakāmam  /<BR>
vadati ca yad alakṣyaṃ kiñcid uktāpi bhūyo<BR>
ramayati sutarāṃ taccittam antar navoḍhā  // ST_1.36a //<BR>
<BR>
mugdhām āvarjayaty eṣa mṛdūpāyena sāntvayan  /<BR>
nātibhītikarair bhāvaair nibandhair bālabhīṣakaiḥ  // ST_1.37 //<BR>
<BR>
sarati sarastīrād eṣā bhramadbhramarāvalī<BR>
sumukhi vimukhī padme manye tavāsyapipāsayā  /<BR>
iti nigadite kiñcid bhītyā vivartitakandharā<BR>
vadanakamale bhartrā bālā ciraṃ paricumbitā  // ST_1.37a //<BR>
<BR>
anyāṃ niṣevamāṇe'pi yadi kupyati sā priye  /<BR>
rodity asyāgrataḥ svalpam anunītā ca tuṣyati  // ST_1.38 //<BR>
<BR>
manyau kṛte prathamam eva vikāram anyaṃ<BR>
no jānatī navavadhū rudatī paraṃ sā  /<BR>
dhūrtena locanajalaṃ parimṛjya gāḍhaṃ<BR>
saṃcumbya cādharadale gamitā prasādam  // ST_1.38a //<BR>
<BR>
ārūḍhayauvanā madhyā prādubhūtamanobhavā  /<BR>
pragalbhavacanā kiñcid vicitrasuratā yathā  // ST_1.39 //<BR>
<BR>
tarattāraṃ cakṣuḥ kṣapayati munīnām api dṛśaḥ<BR>
kucadvandvākrāntaṃ hṛdayam ahṛdaḥ kānna kurute  /<BR>
gatir mandībhūtā harati gamanaṃ manmathavatā<BR>
maho tanvyās tulyaṃ taruṇimani sarvaṃ vijayate  // ST_1.39a //<BR>
<BR>
dṛṣṭiḥ snihyati nirbharaṃ priyatame vaidagdhyabhājo giraḥ<BR>
pāṇiḥ kuntalamālikāviracane tyaktānyakāryagrahaḥ  /<BR>
vakṣaḥ saṃvriyate punaḥ punar idaṃ bhārālasaṃ gamyate <BR>
jātā subhru manoramā tava daśā kasmād akasmād iyam  // ST_1.39b // (Skm 502)<BR>
<BR>
subhaga kuravakas tvaṃ no kim āliṅganoktiḥ<BR>
kim u mukhamadirecchuḥ kesaro no hṛdisthaḥ  /<BR>
tvayi niyatam aśoke yujyate pādaghātaḥ<BR>
priyam iti parihāsāt peśalaṃ kācid ūce  // ST_1.39c //<BR>
<BR>
kānte tathā katham api prathitaṃ mṛgākṣyā<BR>
cāturyam uddhatamanobhavayā rateṣu  /<BR>
tatkūjitāny anuvadadbhir anekavāraṃ<BR>
śiṣyāyitaṃ gṛhakapotaśatair yathāsyāḥ  // ST_1.39d //<BR>
<BR>
gāḍhaṃ vyāpriyate kāntaṃ  ibatīva ratāv iyam  /<BR>
viśatīva tadaṅgeṣu muhyatīva sukhe yathā  // ST_1.40 //<BR>
<BR>
kṛtvānekavidhāṃ rasena surate keliṃ kathañcic cirā<BR>
tprāptāntaḥ sukhamīlitākṣiyugalā svidyat kapolasthalī  /<BR>
supteyaṃ kila sundarīti subhagaḥ svairaṃ tathaivāsvaja<BR>
dgāḍhānaṅgavimardaniḥsahavapurnidrāṃ sahaivāgataḥ  // ST_1.40a //<BR>
<BR>
sā dhīrā vakti vakroktyā priyaṃ kopāt kṛtāgasam  /<BR>
madhyā rodity upālambhair adhīrā paruṣaṃ yathā  // ST_1.41 //<BR>
<BR>
upetya tāṃ dṛḍhaparirambhalālasa<BR>
ścirād abhūḥ pramupitacārucandanaḥ  /<BR>
dhṛtāñjanaḥ sapadi tadakṣicumbanā<BR>
dihaiva te priya viditā kṛtārthatā  // ST_1.41a //<BR>
<BR>
yatrārkāyitam indunā sarasijair aṅgārapuñjāyitaṃ<BR>
kruddhāyāṃ mayi nātha te kadalikākāṇḍair alātāyitam  /<BR>
kālo'nyaḥ khalu ko'pi so'mṛtamayo jāto viṣātmādhunā<BR>
dhik tvāṃ dhūrta viniryadaśrur abalā mohaṃ rudantī gatā  // ST_1.41b //<BR>
<BR>
sārdhaṃ manorathaśatais tava dhūrta kāntā<BR>
saiva sthitā manasi kṛtrimabhāvaramyā  /<BR>
asmākam asti na hi kaścid ihāvakāśas<BR>
tasmāt kṛtaṃ caraṇapātaviḍambanābhiḥ  // ST_1.41c // (Skm 587, Pv 218)<BR>
<BR>
labdhāyatiḥ pragalbhā syāt samastaratikovidā  /<BR>
ākrāntanāyikā bāḍhaṃ virājadvibhramā yathā  // ST_1.42 //<BR>
<BR>
seyaṃ paraṅginī mṛṇālalatikām ādāya yasyāḥ priyo<BR>
hāraṃ me kurute payodharataṭe pratyagratārārucam  /<BR>
bandhūkaṃ ca tad etad āli vidalad yat tena sīmantitaṃ<BR>
sarvāśāvijigīṣupuṣpadhanuṣo bāṇaśriyaṃ dhāsyati  // ST_1.42a //<BR>
<BR>
yatra svedalavair alaṃ vlulitair vyālupyate candanaṃ<BR>
svacchandair maṇitaiś ca yatra raṇitaṃ nihnūyate nūpuram  /<BR>
yatrāyānty acireṇa sarvaviṣayāḥ kāmaṃ tadekāgratāṃ<BR>
sakhyas tatsurataṃ bhaṇāmi rataye śeṣā tu lokasthitiḥ  // ST_1.42b //<BR>
<BR>
svāmin bhaṅgurayālakaṃ satilakaṃ bhālaṃ vilāsin kuru<BR>
prāṇeśa truṭitaṃ payodharataṭe hāraṃ punar yojaya  /<BR>
ity uktvā suratāvasānasukhitā sampūrṇacadnrānanā <BR>
spṛṣṭā tena tatheti jātapulakā prāptā punar mohanam  // ST_1.42c // (Skm 662)<BR>
<BR>
madhuravacanaiḥ sabhrūbhaṅgaiḥ kṛtāṅgulitarjanai<BR>
ralasavalitair aṅganyāsair mahotsavabandhubhiḥ  /<BR>
asakṛd asakṛt sphārasphārair apāṅgavilokitai<BR>
stribhuvanajaye sā pañceṣoḥ karoti sahāyatām  // ST_1.42d // (Skm 509)<BR>
<BR>
nirākulā ratāv eṣā dravatīva priyāṅgake  /<BR>
ko'yaṃ kāsmi rataṃ kiṃ vā na vetti ca rasād yathā  // ST_1.43 //<BR>
<BR>
dhanyās tāḥ sakhi yoṣitaḥ priyatame sarvāṅgalagne'pi yāḥ<BR>
prāgalbhyaṃ prathayanti mohanavidhāv ālambya dhairyaṃ mahat  /<BR>
asmākaṃ tu tadīyapāṇikamale'py unmocayaty aṃśukaṃ<BR>
ko'yaṃ kā vayam atra kiṃ nu surataṃ naiva smṛtir jāyate  // ST_1.43a //<BR>
<BR>
kṛtadoṣe'pi sādhīrā tasmin nādriyate ruṣā  /<BR>
ākārasaṃvṛtiṃ cāpi kṛtvodāste ratau yathā  // ST_1.44 //<BR>
<BR>
yad vācaḥ pracuropacāracaturā yat sādaraṃ dūrataḥ<BR>
pratyutthānam idaṃ svahastanihitaṃ yadbhinnam apy āsanam  /<BR>
utpaśyāmi yad evam eva ca muhur dṛṣṭiṃ sakhīsaṃmukhīṃ<BR>
tac chaṅke tava paṅkajākṣi balavān ko'py aprasādo mayi  // ST_1.44a //<BR>
<BR>
yat pāṇir na nivārito nivasanagranthiṃ saumudgranthaya<BR>
nbhrūbhedo na kṛto manāg api muhur yatkhaṇḍyamāne'dhare  /<BR>
yan niḥśaṅkam ivārpitaṃ vapur aho patyuḥ samāliṅgane<BR>
māninyā kathito'nukūlavidhinā tenaiva manyur mahān  // ST_1.44b //<BR>
<BR>
madhyā pratibhinatty enaṃ solluṇṭhaṃ sādhubhāṣitaiḥ  /<BR>
adhīrā puruṣair hanti santarjya dayitaṃ yathā  // ST_1.45 //<BR>
<BR>
kṛtaṃ mithyājalpair virama viditaṃ kāmuka cirāt<BR>
priyāṃ tām evoccair abhisara yadīyair nakhapadaiḥ  /<BR>
vilāsaiś ca prāptaṃ tava hṛdi padaṃ ragabahulair<BR>
mayā kiṃ te kṛtyaṃ dhruvam akuṭilācāraparayā  // ST_1.45a //<BR>
<BR>
sā bāḍhaṃ bhavatekṣiteti niviḍaṃ saṃyamya bāhvoḥ srajā<BR>
bhūyo drakṣyasi tāṃ śaṭheti dayitaṃ saṃtarjya saṃtarjya ca  /<BR>
ālīnāṃ pura eva nihnutiparaḥ kopād raṇannūpuraṃ<BR>
māninyā caraṇaprahāravidhinā preyān aśokīkṛtaḥ  // ST_1.45b //<BR>
<BR>
ekākārā matā mugdhā punarbhūś ca yato'nayoḥ  /<BR>
atisūkṣmatayā bhedaḥ kavibhir na pradarśitaḥ  // ST_1.46 //<BR>
madhyā punaḥ pragalbhā ca dvidhā sā paribhidyate  /<BR>
ekā jyeṣṭhā kaniṣṭhānyā nāyakapraṇayaṃ prati  // ST_1.47 //<BR>
uparodhāt tathā snehāt sānurāgo'pi nāyakaḥ  /<BR>
ceṣṭate tāṃ prati prāyaḥ kalāsu kuśalo yathā  // ST_1.48 //<BR>
<BR>
tvadakṣiṇī kuvalayabuddhir atyalī <BR>
ruṇadhmy ahaṃ tad iti nimīya locane  /<BR>
tato bhṛśaṃ pulakitagaṇḍamaṇḍalāṃ<BR>
yuvā parāṃ nibhṛtam acumbad aṅganām  // ST_1.48a //<BR>
<BR>
sampattau ca vipattau ca maraṇe'pi na muñcati  /<BR>
yā svīyā tāṃ prati prema jāyate puṇyakāriṇaḥ  // ST_1.49 //<BR>
anyadīyā dvidhā proktā kanyoḍhā ceti te priye<BR>
darśanāc chravaṇād vāpi kāmārte bhavato yathā  // ST_1.50 //<BR>
<BR>
kim api lalitaiḥ snigdhaiḥ kiñcit kim apy atikuñcitaiḥ<BR>
kim api valitaiḥ kandarpeṣūn hasadbhir ivekṣaṇaiḥ  /<BR>
abhimatamukhaṃ vīkṣāṃ cakre navāṅganayā tathā<BR>
lalitakuśalo'py ālīloko yathātivisismaye  // ST_1.50a //<BR>
<BR>
niśamayya bahir manoharaṃ svaram aikṣiṣṭa tathāparā yā  /<BR>
tilamātrakam apy abhūn nahi śraveṇendīvaralocanānantaram  // ST_1.50b //<BR>
<BR>
kasyāścit subhaga iti śrutaś ciraṃ yas taṃ<BR>
dṛṣṭvādhigatarater nirmīlitākṣyāḥ  /<BR>
nispandaṃ vapur avalokya sauvidallāḥ<BR>
santepur vidhuradhiyo niśāntavadhvāḥ  // ST_1.50c //<BR>
<BR>
kārśyajāgaratāpānyaḥ karoti śruto'py alam  /<BR>
tam eva durlabhaṃ kāntaṃ cetaḥ kasmād didṛkṣase  // ST_1.50d //<BR>
<BR>
sākṣāc citre tathā svapne tasya syād darśanaṃ tridhā  /<BR>
deśe kāle ca bhaṅgyā ca śravaṇaṃ cāsya tad yathā  // ST_1.51 //<BR>
<BR>
satyaṃ santi gṛhe gṛhe priyatamā yeṣāṃ bhujāliṅgana<BR>
vyāpārocchaladacchamohanajalā jāyanta eṇīdṛśaḥ  /<BR>
preyān ko'py aparo'yam atra sukṛtī dṛṣṭe'pi yasmin vapuḥ<BR>
svedojjṛmbhaṇakampasādhvasamukhaiḥ prāpnoti kāñcid dṛśām  // ST_1.51a //<BR>
<BR>
citraṃ citragato'py eṣa mamāli madanopamaḥ  /<BR>
samunmūlya balāl lajjām utkaṇṭhayati mānasam  // ST_1.51b // (Skm 944)<BR>
<BR>
mugdhā svapnasamāgate priyatame tatpāṇisaṃsparśanā<BR>
dromāñcārcitayā śarīralatayā saṃsūcya kopāt kila  /<BR>
mā māṃ vallabha saṃspṛśeti sahasā śūnyaṃ vadantī muhuḥ<BR>
sakhyā no hasitā sacintam asakṛt saṃśocitā pratyuta  // ST_1.51c //<BR>
<BR>
sphārasphuratpradīpaṃ saudhaṃ madhu sotpalaṃ kalaṃ gītam  /<BR>
priyasakhi sakalam idaṃ tava saphalaṃ khalu yadi bhavet so'tra  // ST_1.51d //<BR>
<BR>
vikasati kairavanikare sarati ca sarasīsamīraṇo sutanu  /<BR>
cambaty ambaram indau tava tena vinā ratiḥ kīdṛk  // ST_1.51e //<BR>
<BR>
ajananir astu dṛśos tava kucayor abhavaniralaṃ bhavatu  /<BR>
yadi dṛśyate na sa yuvā nirbharam āliṅgyate no vā  // ST_1.51f //<BR>
<BR>
draṣṭuṃ vaktuṃ ca no kanyā raktā śaknoty amuṃ sphuṭam  /<BR>
paśyantam abhijalpantaṃ vivikte'pi hriyā yathā  // ST_1.52 //<BR>
<BR>
kāmaṃ na paśyati didṛkṣata eva bhūmnā<BR>
noktāpi jalpati vivakṣati cādareṇa  /<BR>
lajjāsmaravyatikareṇa mano'dhināthe <BR>
bālā rasāntaram idaṃ lalitaṃ bibharti  // ST_1.52a //<BR>
<BR>
vijñātanāyikācittā sakhī vadati nāyakam  /<BR>
nāyako vā sakhīṃ tasyāḥ premābhivyaktaye yathā  // ST_1.53 //<BR>
<BR>
kaṇṭakitatanuśarīrā lajjāmukulāyamānanayaneyam  /<BR>
tava kumudinīva vāñchati nṛcandra bālā karaspṛśam  // ST_1.53a //<BR>
<BR>
santāpayanti śiśirāṃśuruco yad ete<BR>
saṃmohayanti ca vinidrasarojavātāḥ  /<BR>
yat khidyate tanur iyaṃ ca tad eṣa doṣaḥ<BR>
sakhyās tavaiva sutanu pracuratrapāyāḥ  // ST_1.53b //<BR>
<BR>
apaśyantaṃ ca sā kāntaṃ sphāritākṣī nirīkṣyate  /<BR>
dūrād ālokayaty eva sakhīṃ svajani nirbharam  // ST_1.54 //<BR>
nirnimittaṃ hasantī ca sakhīṃ vadati kiṃcana  /<BR>
savyājaṃ sundaraṃ kiñcid gātram āviṣkaroti ca  // ST_1.55 //<BR>
sakhyādi sthāpitāṃ mālāṃ kāñcyādi racayet punaḥ  /<BR>
ceṣṭāṃ ca kurute ramyām aṅgabhaṅgaiḥ śubhair yathā  // ST_1.56 //<BR>
<BR>
abhimukhagate yasminn eva priye bahuśo vada<BR>
tyavanatamukhaṃ tūṣṇīm eva sthitaṃ mṛganetrayā  /<BR>
atha kila valallīlālokaṃ sa eṣa tathekṣitaḥ<BR>
katham api yathā dṛṣṭā manye kṛtaṃ śrutilaṅghanam  // ST_1.56a // (Skm 957)<BR>
<BR>
tiryagvartitagātrayaṣṭiviṣamodvṛttastanāsphālana<BR>
truṭyanmauktikamālayā sapulakasvedollasadgaṇḍayā  /<BR>
dūrād eva vilokayety abhimate tad vaktradattekṣaṇaṃ<BR>
durvārasmarayā tayā sahacarī gāḍhaṃ samāliṅgitā  // ST_1.56b // (Skm 956)<BR>
<BR>
animittaṃ yad vihasati niṣkāraṇam eva yat sakhīṃ vadati  /<BR>
dayitaṃ vilokya tad iyaṃ śaṃsati tad adhīnam ātmānam  // ST_1.56c //<BR>
<BR>
prāduṣyadrujamūlakāntilalitām udyamya dorvallarīṃ<BR>
valgatpīnapayodharasthalalulanmuktāvalīsundaram  /<BR>
aṅgulyā pracalatkarāgravalayasvānopahūtasmaraṃ<BR>
tanvyāḥ kuñcitalocanaṃ vijayate tatkarṇakaṇḍūyanam  // ST_1.56d //<BR>
<BR>
sraho'vataṃsaṃ raśanāṃ ca kiñcit<BR>
priyaṃ samālokya samāsajantī  /<BR>
punastarāṃ sā suhṛdo dadāti<BR>
pratyaṅgam āvāsam iva smarasya  // ST_1.57 //<BR>
<BR>
vyājṛmbhaṇonnamitadantamayūkhajāla<BR>
vyālambimauktikaguṇaṃ ramaṇe mudeva  /<BR>
ūrdhvaṃ miladbhujalatāvalayaprapañca<BR>
sattoraṇaṃ hṛdi viśaty aparā vyudāse  // ST_1.57a // (Skm 958)<BR>
<BR>
anyoḍhāpi karoty eva sarvam uddhatamanmathā  /<BR>
duravasthā punaḥ kāntam abhiyuṅkte svayaṃ yathā  // ST_1.58 //<BR>
<BR>
ullaṅghyāḸ sakhīvacaḥ samucitām utsṛjya lajjām alaṃ<BR>
hitvā bhītibharaṃ nirasya ca nijaṃ saubhāgyagarvaṃ manāk  /<BR>
ājñāṃ kevalam eva manmathaguror ādāya nūnaṃ mayā<BR>
tvaṃ niḥśeṣavilāsivargagaṇanācūḍāmaṇe saṃśritaḥ  // ST_1.a //<BR>
<BR>
cakṣur mīlati sānandaṃ nitambaḥ prasravaty api  /<BR>
vepate ca tanus tanvī tasyās taddarśane yathā  // ST_1.59 //<BR>
<BR>
mīlan mantharacakṣuṣā paripatat kāñcīgrahavyagrayā<BR>
gāḍānanṅgabharasravatravanayā kampoparuddhāṅgayā  /<BR>
sarvāṅgaṃ caṭukārako'py abalayā saṅketake kautukā<BR>
dāstāṃ rantum aho nirīkṣitum api preyān na sambhāvitaḥ   // ST_1.59a //<BR>
<BR>
nābhiyuṅkte svayaṃ kantyā mugdhatvād duḥsthitāpi tam  /<BR>
tadavasthāṃ tu kāntāya tatsakhī kathayed yathā  // ST_1.60 //<BR>
<BR>
niḥśvāseṣu skhalati kadalībījanaṃ tāpasampa<BR>
nnetrāmbhobhiś cham iti patitaiḥ sicyate ca stanāntaḥ  /<BR>
tasyāḥ kiñcit subhaga tad abhūt tānavaṃ tvadviyoge<BR>
yenākasmād valayapadavīm aṅgulīyaṃ prayāti  // ST_1.60a //<BR>
<BR>
ananyaśaraṇā svīyā dhanāhāryā parāṅganā  /<BR>
asyās tu kevalaṃ prema tenaiṣā rāgiṇāṃ matā  // ST_1.61 //<BR>
sāmānyā vanitā veśyā sā dravyaṃ param icchati  /<BR>
nirguṇe'pi na vidveṣo na rāgo'syā guṇiny api  // ST_1.62 //<BR>
tatsvarūpam idaṃ proktaṃ kaiścid brūmo vayaṃ punaḥ  /<BR>
varṇayanty anayā yuktyā tāsām apy anurāgitām  // ST_1.63 //<BR>
śṛṅgārābhāsa etāsu na śṛṅgāraḥ kadācana  /<BR>
tadvyāpāro'thavā tāsāṃ smaraḥ kiṃ bhakṣito bakaiḥ  // ST_1.64 // <BR>
tasmāt tāsām api kvāpi rāgaḥ syāt kiṃ nu sarvathā  /<BR>
dhanārthaṃ kṛtrimair bhāvair grāmyaṃ vyāmohayanti tāḥ  // ST_1.65 //<BR>
liṅgī pracchannakāmaś ca naraṃmanyaś ca ṣaṇḍakaḥ  /<BR>
sukhaprāptadhano mūrkhaḥ pitṛvittena garvitaḥ  // ST_1.66 //<BR>
ity ādīn prathamaṃ grāmyān jñātvākṛṣya ca taddhanam  /<BR>
apūrvā iva muñcanti tān etās tāpayanti ca  // ST_1.67 //<BR>
kintu tāsāṃ kalākeli- kuśalānāṃ manoramam  /<BR>
vismāritāparastrīkaṃ surataṃ jāyate yathā  // ST_1.68 //<BR>
 <BR>
gāḍhāliṅganapīḍitastanataṭaṃ svidyatkapolasthalaṃ<BR>
sandaṣṭādharamuktasītkṛtam atibhrāmyadbhrunṛtyatkaram  /<BR>
cāṭuprāyavacovicitrabhaṇitair yātai rutaiś cāṅkitaṃ<BR>
veśyānāṃ dhṛtidhāma puṣpadhanuṣaḥ prāpnoti dhanyo ratam  // ST_1.68a //<BR>
<BR>
īrṣyā kulastrīṣu na nāyakasya <BR>
niḥśaṅkakelir na parāṅganāsu  /<BR>
veśyāsu caitad dvitayaṃ prarūḍhaṃ<BR>
sarvasvam etās tad aho smarasya  // ST_1.69 // (Skm 556)<BR>
kupyat pinākinetrāgni- jvālābhasmīkṛtaḥ purā  /<BR>
ujjīvati punaḥ kāmo manye veśyāvalokitaiḥ  // ST_1.70 // (Skm 557)<BR>
ānandayanti yuktyā tāṃ sevitā ghnanti cānyathā  /<BR>
durvijñeyāḥ prakṛtyaiva tasmād veśyā viṣopamāḥ  // ST_1.71 //<BR>
<BR>
svādhīnapatikotkā ca tathā vāsakasajjikā  /<BR>
sandhitā vipralabdhā ca khaṇḍitā cābhisārikā  // ST_1.72 //<BR>
proṣitapreyasī caivaṃ nāyikāḥ pūrvasūcitāḥ  /<BR>
tā evātra bhavanty aṣṭāv avasthābhiḥ punar yathā  // ST_1.73 //<BR>
yasyā ratiguṇākṛṣṭaḥ patiḥ pārśvaṃ na muñcati  /<BR>
vicitravibhramāsaktā svādhīnapatikā yathā  // ST_1.74 //<BR>
<BR>
likhati kucayoḥ patraṃ kaṇṭhe niyojayati srajaṃ<BR>
tilakam alike kurvan gaṇḍād udasyati kuntalān  /<BR>
iti caṭuśatair vāraṃ vāraṃ vapuḥ paritaḥ spṛśan<BR>
virahavidhuro nāsyāḥ pārśvaṃ vimuñcati vallabhaḥ  // ST_1.74a // (Skm 661)<BR>
<BR>
utkā bhavati sā yasyāḥ saṅketaṃ nāgataḥ priyaḥ  /<BR>
tasyānāgamane hetuṃ cintayanty ākulā yathā  // ST_1.75 //<BR>
<BR>
kiṃ ruddhaḥ priyayā kayācid athavā sakhyā tayodvejitaḥ<BR>
kiṃ vā kāraṇagauravaṃ kim api yan nādyāgato vallabhaḥ  /<BR>
ity ālocya mṛgīdṛśā karatale saṃsthāpya vaktrāmbujaṃ<BR>
dīrghe niḥśvasitaṃ ciraṃ ca ruditaṃ kṣiptāś ca puṣpasrajaḥ  // ST_1.75a //<BR>
<BR>
bhaved vāsakasajjāsau sajjitāṅgaratālayā  /<BR>
niśityāgamanaṃ bhartur dvārekṣaṇaparā yathā  // ST_1.76 //<BR>
<BR>
dṛṣṭvā darpaṇamaṇḍale nijamukhaṃ bhūṣāṃ manohāriṇīṃ<BR>
dīpārciḥkapiśaṃ ca mohanagṛhaṃ trasyātkuraṅgīdṛśā  /<BR>
evaṃ nau surataṃ bhaviṣyati cirād adyeti sānandayā<BR>
mandaṃ kāntadidṛkṣayātilalitaṃ dvāre dṛgāropitṃ  // ST_1.76a // (Skm 657)<BR>
<BR>
nirasto manyunā kānto namann api yayā punaḥ  /<BR>
duḥsthitā taṃ vinā sāti- sandhitābhimatā yathā  // ST_1.77 //<BR>
<BR>
yatpādapraṇataḥ priyaḥ paruṣayā vācā sa nirvārito<BR>
yatsakhyā na kṛtaṃ vaco jaḍatayā yanmanyur eko dhṛtaḥ  /<BR>
pāpasyāsya phalaṃ tad etad adhunā yac candanendudyuti<BR>
prāleyāmbusamīrapaṅkajavisair gātraṃ muhur dahyate  // ST_1.77a // (Skm 674)<BR>
<BR>
preṣya dūtīṃ svayaṃ dattvā saṅketaṃ nāgataḥ priyaḥ  /<BR>
yasyāstena vinā duḥsthā vipralabdhā tu sā yathā  // ST_1.78 //<BR>
<BR>
yat saṅketagṛhaṃ priyeṇa kathitaṃ sampreṣya dūtīṃ svayaṃ<BR>
tac chūnyaṃ suciraṃ niṣevya sudṛśā paścāc ca bhagnāśayā  /<BR>
sthānopāsanasūcanāya vigalatsāndrāñjanair locanair<BR>
bhūmāv akṣaramālikeva likhitā dīrghaṃ rudatyā śanaiḥ  // ST_1.78a // (Skm 670)<BR>
<BR>
kutaścin nāgato yasyā ucite vāsake priyaḥ  /<BR>
tadanāgam asantaptā khaṇḍitā sā matā yathā  // ST_1.79 //<BR>
sotkaṇṭhaṃ ruditaṃ sakampam asakṛd yātaṃ sabāṣpaṃ ciraṃ<BR>
cakṣur dikṣu niveśitaṃ sakaruṇaṃ sakhyā samaṃ jalpitam  /<BR>
nāgacchaty ucite'pi vāsakavidhau kānte samudvignayā<BR>
tat tat kiṃcid anuṣṭhitaṃ mṛgadṛśā no yatra vācāṃ gatiḥ  // ST_1.79a // (Skm 669)<BR>
<BR>
yā nirlajjīkṛtā bāḍhaṃ madane madanena ca  /<BR>
abhiyāti priyaṃ sābhi- sāriketi matā yathā  // ST_1.80 //<BR>
<BR>
no bhītaṃ taḍito dṛśā jalamucā taddarśanākāṅkṣayā<BR>
no garjir gaṇitā bhṛśaṃ śrutimukhaṃ tadvāci saṃcintya ca  /<BR>
dhārāpātasamudbhavā na ca matā pīḍā tadāliṅganaṃ<BR>
vāñchantyā dayitābhisāraṇavidhau tanvyā paraṃ tatparam  // ST_1.80a //<BR>
<BR>
kutaścit kāraṇādyasyāḥ patir deśāntaraṃ gataḥ  /<BR>
dattvāvadhiṃ bhṛśārtā sā proṣitapreyasī yathā  // ST_1.81 //<BR>
utkṣipyālakamālikāṃ vilulitām āpāṇḍugaṇḍasthalā<BR>
dviśliṣyadvalayaprapātabhayataḥ prodyamya kiñcit karau  /<BR>
dvārastambhaniṣaṇṇagātralatikā kenāpi puṇyātmanā<BR>
mārgālokanadattadṛṣṭir abalā tatkālam āliṅgyate  // ST_1.81a // (Skm 763)<BR>
<BR>
niḥśvāsasantāpasakhīvacorti<BR>
cintāśrupātādiyutāḥ sakhedāḥ  /<BR>
vācyā pralabdhāgatabhartṛkotkā<BR>
tisandhitāḥ khaṇḍitayā sahātra  // ST_1.82 //<BR>
vicitramaṇḍanā hṛṣṭā bhavet svādhīnabhartṛkā  /<BR>
tathā vāsakasajjāpi sā kiṃ tv āgantukapriyā  // ST_1.83 //<BR>
kulajānyāṅganā veśyā tridhā syād abhisārikā  /<BR>
yathaivoktās tathaivānyāḥ svādhīnapatikādayaḥ  // ST_1.84 //<BR>
kulajā saṃvṛtā trastā savrīḍā ca drutaṃ vrajet  /<BR>
nāyakaṃ paranārī ca samantād anavekṣitā  // ST_1.85 //<BR>
sakhīyuktā madādhikyāt sphāritākṣī na śaṅkitā  /<BR>
saśabdābharaṇā kāmaṃ veśyā sarati nāyakam  // ST_1.86 //<BR>
trayodaśavidhā svīyā dvividhā ca parāṅganā  /<BR>
ekā veśyā punaś cāṣṭāv avasthābhedato'tra tāḥ  // ST_1.87 //<BR>
punaś ca tās tridhā sarvā uttamā madhyamādhamā  /<BR>
itthaṃ śatatrayaṃ tāsām aśītiś caturuttarā  // ST_1.88 //<BR>
doṣānurūpakopā yā- [a]nunītā ca prasīdati  /<BR>
rajyate ca bhṛśaṃ nāthe guṇahāryottameti sā  // ST_1.89 //<BR>
<BR>
kānte kiṃ kupitāsi kaḥ parajane prāṇeśa kopo bhavet<BR>
ko'yaṃ subhru paras tvam eva dayite dāso'smi kas te paraḥ  /<BR>
ity uktvā praṇataḥ priyaḥ kṣititalād utthāpya sānandayā <BR>
netrāmbhaḥkaṇikāṅkite stanataṭe tanvyā samāropitaḥ  // ST_1.89a //<BR>
<BR>
doṣe svalpe'pi yā kopaṃ dhatte kaṣṭena muñcati  /<BR>
prayāti karuṇād rāgaṃ madhyamā sā matā yathā  // ST_1.90 //<BR>
<BR>
visphārasphuritādharāpi vikasadgaṇḍasthalapraskhala<BR>
dgharmāmbhaḥkaṇikāpi bhaṅguratarabhrūbhedabhūṣāpy alam  /<BR>
pādāntaḥpraṇate priye prakaṭayaty antaḥ prasādaṃ priyā<BR>
keśāramanrūpuṇḍalīṣu valitānunmocayantī śanaiḥ  // ST_1.90a //<BR>
<BR>
yā kupyati vinā doṣaṃ snihyaty anunayaṃ vinā  /<BR>
nirhetukapravṛttiś ca calacittāpi sādhamā  // ST_1.91 //<BR>
<BR>
yatrādhaḥkṛtakāmakārmukakatho bhrāmyadbhuvor vibhramaḥ<BR>
sadyaḥ prodgatacandrakāntijayinī yasmin kapolacchaviḥ  /<BR>
yatra svedakaṇāvaluptamahimā hāro'py urojasthale<BR>
ko'yaṃ mānini matpraṇāmavimukhaḥ pratyagramānagrahaḥ  // ST_1.91a //<BR>
<BR>
jātikālavayovasthā- bhāvakandarpanāyakaiḥ  /<BR>
itarā pay asaṅkhyāḥ syur noktā vistarabhītitaḥ  // ST_1.92 //<BR>
ity ādi sakalaṃ jñātvā svayaṃ cālokya tadvidām  /<BR>
kavīnāṃ ca viśeṣoktyā jñātavyāḥ sakalā imāḥ  // ST_1.93 //<BR>
romāñcavepathustambha- svedanetrāmbuvibhramāḥ  /<BR>
vācyāḥ saṃyogaśṛṅgāre kavinā nāyikāśritāḥ  // ST_1.94 //<BR>
<BR>
sambandhimitradvijarājatīkṣṇa<BR>
varṇādhikānāṃ pramadā na gamyāḥ  /<BR>
vyaṅgās tathā pravrajitā vibhinna<BR>
mantrāś ca dharmārthamanobhavajñaiḥ  // ST_1.95 //<BR>
<BR>
anena mārgeṇa viśeṣaramyaṃ<BR>
sambhogaśṛṅgāram imaṃ vitanvan  /<BR>
bhavet kavir bhāvarasānurakto<BR>
vidagdhagoṣṭhīvanitāmanojñaiḥ  // ST_1.96 //<BR>
<BR>
iti śrīrudrabhaṭṭaviracite śṛṅgāratilakābhidhāne kāvyarasālaṅkāre <BR>
sambhogaśṛṅgāro nāma prathamaḥ paricchedaḥ  /<BR>
<BR>
(2)<BR>
dvitīyaparicchedaḥ<BR>
<BR>
vipralambhābhidhāno'yaṃ śṛṅgāraḥ syāc caturvidhaḥ  /<BR>
pūrvānurāgo mānākhyaḥ pravāsaḥ karuṇātmakaḥ  // ST_2.1 //<BR>
dampatyor darśanād eva samutpannānurāgayoḥ  /<BR>
jñeyaḥ pūrvānurāgo'yam aprāptau ca daśā yathā  // ST_2.2 //<BR>
<BR>
kiṃ candanair racayase nu mṛṇālaśayyāṃ<BR>
mā mā mamāli kuru komalatālavṛntam  /<BR>
muñcāgrahaṃ vikacapaṅkajayojaneṣu<BR>
tatsaṅgamaḥ param apākurute smarāgnim  // ST_2.2a //<BR>
<BR>
yat sārair iva paṅkajasya ghaṭitaṃ yac candragarbhād iva<BR>
protkīrṇaṃ yad anaṅgasāyakaśikhābhāseva saṃvardhitam  /<BR>
yat saṃsicya sudhārasair iva rater āsthānabhūmīkṛtaṃ<BR>
tad bhūyo'pi kadā saroruhadṛśaḥ paśyāmi tasyā mukham  // ST_2.2b //<BR>
<BR>
mṛṇālakadalīcandra- candanāmburuhādikam  /<BR>
tatrānayoḥ smarātaṅka- śāntaye naiva sevitam  // ST_2.3 //<BR>
ālokālāpasaṃrūḍha- rāgākulitacetasoḥ  /<BR>
tayor bhaved asaṃprāptau daśāvasthaḥ smaro yathā  // ST_2.4 //<BR>
abhilāṣo'tha cintā syāt smṛtiś ca guṇakīrtanam  /<BR>
udvego'tha pralāpaḥ syād unmādo vyādhir eva ca  // ST_2.5 //<BR>
jaḍatā maraṇaṃ caiva daśamaṃ jāyate dhruvam  /<BR>
asaṃprāptau bhavanty etās tayor daśa daśā yathā  // ST_2.6 //<BR>
vyavasāyo bhaved yatra bāḍhaṃ tatsaṅgamāśayā  /<BR>
saṅkalpākulacittatvāt so'bhilāṣaḥ smṛto yathā  // ST_2.7 //<BR>
<BR>
praviśati yathā gehe'kasmād bahiś ca viceṣṭate<BR>
vadati ca yathā sakhyā sārdhaṃ sahāsam ihotsukā  /<BR>
dayitavadanāloke mandaṃ yathā ca calaty asau<BR>
mṛgadṛśi tathaitasyāṃ manye smareṇa kṛtaṃ padam  // ST_2.7b // (Skm 959)<BR>
<BR>
kathaṃ sa vallabhaḥ prāpyaḥ kiṃ kuryām asya siddhaye  /<BR>
kathaṃ bhaved asau vaśya iti cintā matā yathā  // ST_2.8 //<BR>
<BR>
satyaṃ durlabha eṣa vallabhatamo rāgo mamāsmin punaḥ <BR>
ko'py anyo'sti gurur na cātinipuṇāḥ sakhyo'sya saṃbodhane  /<BR>
saṃcintyeti mṛgīdṛśā priyatame dṛṣṭe ślathāṃ mekhalāṃ<BR>
badhnantyā na gataṃ sthitaṃ na ca galadvāso na vā saṃvṛtam  // ST_2.8a //<BR>
<BR>
dveṣo yatrānyakāryeṣu tadekāgraṃ ca mānasam  /<BR>
śvāsair manorathaiś cāpi ceṣṭās tāḥ smaraṇaṃ yathā  // ST_2.9 //<BR>
<BR>
induṃ nindati padmakandaladalais talpaṃ na vā manyate <BR>
karpūraṃ kirati prayāti na ratiṃ prāleyadhārāgṛhe  /<BR>
śvāsaiḥ kevalam eva kheditatanur dhyāyaty asau bālikā <BR>
yat tat ko'pi yuvā dhruvaṃ smarasuhṛccetasy amuṣāḥ sthitaḥ  // ST_2.9a //<BR>
<BR>
saundaryahasitālāpair nāsty anyas tatsamo yuvā  /<BR>
iti vāṇī bhaved yatra tad itthaṃ guṇakīrtanam  // ST_2.10 //<BR>
<BR>
tadvaktraṃ hasitendumaṇḍalam iti sphāraṃ tadālokitaṃ<BR>
sā vāṇī jitakāmakārmukaravā saundaryam etasya tat  /<BR>
itthaṃ saṃtatam āli vallabhatamadhyānaprasaktātmanaś<BR>
cetaś cumbitakālakūṭam iva me kasmād idaṃ muhyati  // ST_2.10a //<BR>
<BR>
yasmin ramyam aramyaṃ vā na ca harṣāya jāyate  /<BR>
pradveṣaḥ prāṇitavye'pi sa udvegaḥ smṛto yathā  // ST_2.11 //<BR>
<BR>
agnyākāraṃ kalayasi puraś cakravākīva candraṃ<BR>
baddhotkampaṃ śiśiramarutā dahyase padminīva  /<BR>
prāṇān dhatse katham api balād gacchataḥ śalyatulyāṃ<BR>
stat kenāsau sutanu jantio mānmathas te vikāraḥ  // ST_2.11a //  (Skm 972)<BR>
<BR>
bambhramīti mano yasmin ratyautsukyād itas tataḥ  /<BR>
vācaḥ priyāśritā eva sa pralāpaḥ smṛto yathā  // ST_2.12 //<BR>
<BR>
itthaṃ tena nirīkṣitaṃ na ca mayāpy evaṃ samālokitas <BR>
tenoktaṃ subhagena tatra na mayā dattaṃ vaco mandayā  /<BR>
tat satyaṃ kathayāli kiṃ sa subhagaḥ kupyen na mahyaṃ gata<BR>
ity uktvā sudṛśā kayāpi valitagrīvaṃ dṛśau sphārite  // ST_2.12a //<BR>
<BR>
śvāsaprarodanotkampa- vasudhollekhanair api  /<BR>
vyāpāro jāyate yatra sa unmādaḥ smṛto yathā  // ST_2.13 //<BR>
<BR>
devīvānimiṣekṣaṇā vilikhati kṣoṇīṃ śvasity uccakaiḥ<BR>
kiṃcid dhyāyati niścalā ca balavad romāñcitā kampate  /<BR>
rodity aṅgagatāṃ vilokya suciraṃ vīṇām api vyāpṛtā<BR>
svalpair eva dinair iyaṃ varatanuḥ kenāpi saṃśikṣitā  // ST_2.13a //<BR>
<BR>
santāpavedanāprāyo dīrghaśvāsasamākulaḥ  /<BR>
tanūkṛtatanur vyādhir aṣṭamo'yaṃ smṛto yathā  // ST_2.14 //<BR>
<BR>
tāpaḥ śoṣitacandanodakarasaḥ śvāsā vikīrṇotpalāḥ <BR>
karpūrābhibhavapracaṇḍapaṭimā gaṇḍasthale pāṇḍimā  /<BR>
mlāyadbālamṛṇālanālalalitā prāptā tanus tānavaṃ<BR>
tanvaṅgyāḥ kathitaḥ smareṇa guruṇā ko'py eṣa kaṣṭakramaḥ  // ST_2.14a //<BR>
<BR>
akāṇḍe yatra huṃkāro dṛṣṭiḥ stabdhā gatā smṛtiḥ  /<BR>
śvāsāḥ samadhikāḥ kārśyaṃ jaḍateyaṃ matā yathā  // ST_2.15 //<BR>
<BR>
dṛṣṭir niścalatārakādharadalaṃ śvāsaiḥ kṛtaṃ dhūṣaraṃ<BR>
prāptaṃ vāsaracandrabimbapadavīṃ vaktraṃ vinaṣṭā smṛtiḥ  /<BR>
huṃkāraḥ param eka eva vacanasthāne sthitaḥ sāṃprataṃ<BR>
manye'syāḥ kusumāyudhaḥ saśibiraḥ pratyaṅgam āvāsitaḥ  // ST_2.15a //<BR>
<BR>
upāyair vividhair nāryā yadi na syāt samāgamaḥ  /<BR>
kandarpaśarabhinnāyā maraṇaṃ jāyate tataḥ  // ST_2.16 //<BR>
puṃso'pi hi bhavanty etā daśāvasthā manobhavāt  /<BR>
maraṇaṃ kiṃ tv asaundaryāt tayoḥ kaiścin na badhyate  // ST_2.17 //<BR>
anye tad api badhnanti pratyujjīvanakāṅkṣayā  /<BR>
vṛttānuvāde tacchastam utpādye prāyaśo nahi  // ST_2.18 //<BR>
ekasmiṃs tu mṛte'py anyo yadi jīvet kathaṃcana  /<BR>
kā snehagaṇanā tatra mriyate cen na saṅgamaḥ  // ST_2.19 //<BR>
pūrvaṃ nārī bhaved raktā pumān paścāt tad iṅgitaiḥ  /<BR>
tataḥ saṃbhogalīleti svabhāvasubhagā sthitiḥ  // ST_2.20 //<BR>
anyathāpi na doṣaḥ syād yadi prema samaṃ dvayoḥ  /<BR>
raktāparaktā vṛttiś cec chṛṅgārābhāsa eva saḥ  // ST_2.21 //<BR>
ayaṃ ca prāyaśas tajjñair itthaṃ hāsyeṣu badhyate  /<BR>
nirdravyeṇa mayā sārdhaṃ veśye mānaya yauvanam  // ST_2.22 //<BR>
anurakto bhaved yasyāṃ nāyakas tatsakhījanam  /<BR>
sāmnā mānena dānena bāḍham āvarjayaty asau  // ST_2.23 //<BR>
tasyāgre tatkathāṃ kurvan svābhiprāyaṃ prakāśayet  /<BR>
tadabhāve prayuñjīta kāścit pravrajitādikāḥ  // ST_2.24 //<BR>
taddvāreṇa samākhyāta- svabhāvo jñātatanmanāḥ  /<BR>
upacāraiḥ parair lekhaiḥ sādhayet tām atandritaḥ  // ST_2.25 //<BR>
tato dṛṣṭvā vivikte tām indrajālakalādibhiḥ  /<BR>
prayogair lalitaiḥ svairaṃ vismayaṃ paramaṃ nayet  // ST_2.26 //<BR>
<BR>
dhātrīsakhīveśmani rātricāre<BR>
mahotsave tīvratame bhaye ca  /<BR>
nimantreṇa vyādhimiṣeṇa śūnye <BR>
gehe tayor nūtanasaṅgamaḥ syāt  // ST_2.27 //<BR>
<BR>
yadā rāgo guruḥ sā ca labhyate naiva yācitā  /<BR>
kṣīṇopāyas tadā kanyāṃ nāyakaḥ sādhayed iti  // ST_2.28 //<BR>
parastrīgamanopāyaḥ kavibhir nopadiśyate  /<BR>
sundaraṃ kintu kāvyāṅgam etat tena nidarśyate  // ST_2.29 //<BR>
vāmatā durlabhatvaṃ ca strīṇāṃ yā ca nivāraṇā  /<BR>
tad eva pañcabāṇasya manye paramam āyudham  // ST_2.30 //<BR>
bahumānād bhayād vāpi nṛṇām anyatra yoṣiti  /<BR>
pracchannakāmitaṃ ramyaṃ satām api bhaved yathā  // ST_2.31 //<BR>
<BR>
jīrṇaṃ tārṇakuṭīrakaṃ nivasanaṃ talpīkṛtaṃ sthaṇḍile<BR>
nīrandhraṃ timiraṃ kiranti salilaṃ garjanta ete ghanāḥ  /<BR>
gacchāmīti vadaty asāv api muhuḥ śaṅkākulā kevalaṃ<BR>
cetaś citram aho tathāpi ramate saṃketake kāminām  // ST_2.31a //<BR>
<BR>
sa māno nāyikā yasminn īrṣyayā nāyakaṃ prati  /<BR>
dhatte vikāram anyastrī- saṅgadoṣavaśād yathā  // ST_2.32 //<BR>
<BR>
kiṃcid bāṣpajalāvalepalalite netre samākuñcite<BR>
rāgo visphuraṇānubandharuciraḥ saṃdarśito gaṇḍayoḥ  /<BR>
kampaś cādharapallave viracitaḥ kāmaṃ kuraṅgīdṛśā<BR>
no jāne kim ayaṃ priye prakaṭitaḥ kopo'bhilāṣo'thavā  // ST_2.32a //<BR>
<BR>
sa prāyaśo bhaved tredhā kāminīnāṃ priyaṃ prati  /<BR>
avekṣya doṣam etasya garīyān madhyamo laghuḥ  // ST_2.33 //<BR>
partināryāṃ gate kānte svayaṃ dṛṣṭe nakhāṅkite  /<BR>
tadvāsodarśane gotra- skhalite ca gurur yathā  // ST_2.34 //<BR>
<BR>
bimboṣṭhaḥ sphurati prayāti paṭutāṃ gaṇḍasthale śoṇimā<BR>
yātas tiryag amū dṛśau ca balavad bhrūyugmaam udbhrāmyati  /<BR>
itthaṃ caṇḍi tathā tavaiṣa ruciraḥ kopakramo jṛmbhate<BR>
jāto'yaṃ praṇatīr apāsya sutarām etaddidṛkṣur yathā  // ST_2.34a //<BR>
<BR>
dṛṣṭe priyatame rāgād anyayā saha jalpati  /<BR>
sakhyākhyāte'thavā doṣe māno'yaṃ madhyamo yathā  // ST_2.35 //<BR>
<BR>
vāco vāgmini kiṃ tavādya paruṣāḥ subhru bhruvor vibhramai<BR>
rviśrāntaṃ kuta eva lolanayane kiṃ lohite locane  /<BR>
svedaḥ kiṃ nu ghanastani stanataṭe muktāphalānāṃ tulāṃ<BR>
dhatte muñca ruṣaṃ mamātra dayite leśo'pi nāsty āgasaḥ  // ST_2.35a // (Skm 887)<BR>
<BR>
savilāsaṃ sphuraccakṣuḥ vīkṣamāṇe parāṃ priye  /<BR>
kiṃcid anyamanaskena jāyate sa laghur yathā  // ST_2.36 //<BR>
<BR>
mām eva tāḍaya nitambini yady akasmāt<BR>
kopo bhavet tava mukhaṃ tu nijaṃ kim etat  /<BR>
ānīyate śaśadharānukṛtiṃ kapola<BR>
pālīplutena ghanakajjalanetravārā  // ST_2.36a //<BR>
<BR>
deśakālabalāt kopaḥ prāyaśaḥ sarvayoṣitām  /<BR>
jāyate sukhasādhyo'yaṃ kṛcchrasādhyaś ca kāmibhiḥ  // ST_2.37 //<BR>
<BR>
prajvalitojjvaladīpaṃ ratigṛham indūjjvalaṃ ca saudhatalam  /<BR>
madhuvidhurīkṛtamadhukaramadhuradhvanibodhitaṃ ca kamalavanam  // ST_2.38 //@<BR>
<BR>
ityādiṣu pradeśeṣu māninīnāmasaṃśayam  /<BR>
manyur gurutaro 'py āśu sukhasādhyo bhaved yathā  // ST_2.39 //<BR>
<BR>
madhusamayaśaśadharodayakandarpamadādhikeṣu kāleṣu  /<BR>
māno manasvinīnām atisukhasādhyo bhaved bhūmnā  // ST_2.40 //@<BR>
<BR>
dūtījanasya parato laghur api doṣo gurūyate prāyaḥ  /<BR>
abhinavadoṣāvasāre tathaiva vanitājanasya yathā  // ST_2.41 //<BR>
<BR>
sāma dānaṃ ca bhedaḥ syād upekṣā praṇatis tathā  /<BR>
tathā prasaṅgavidhvaṃso daṇḍaḥ śṛṅgārahānaye  // ST_2.42 //<BR>
<BR>
tasyāḥ prasādane sadbhir upāyāḥ ṣaṭ prakīrtitāḥ  /<BR>
sundarās te nidarśyante sahodāhṛtibhir yathā  // ST_2.43 //<BR>
<BR>
avinīto 'pi pālyo 'haṃ tvayā subhru kṣamābhṛtā  /<BR>
iti vāṇī bhaved yatra tatsāmeti nigadyate  // ST_2.44 //<BR>
<BR>
alaṃkārādikaṃ dadyān nāyako yatra tuṣṭaye  /<BR>
uddiśya kāraṇaṃ kiṃcid dānaṃ lubdhāsu tad yathā  // ST_2.45 //<BR>
<BR>
yasmin parijanaṃ tasyāḥ samāvarjya prasādataḥ  /<BR>
tenaiva labhate kāntāṃ kāntābhedaḥ sa ucyate  // ST_2.46 //<BR>
<BR>
prasādanavidhiṃ tyaktvā vākyair anyārthasūcakaiḥ  /<BR>
yasmin prasādyate yoṣid upekṣā sā matā yathā  // ST_2.47 //<BR>
<BR>
etat kiṃ nanu karṇabhūṣaṇamayaṃ hāraḥ sukāñcī navā<BR>
baddhā kācid iyaṃ tvayādya tilakaḥ ślāghyaḥ priye kalpitaḥ  /<BR>
pratyaṅgaṃ spṛśateti tatkṣaṇabhavadromāñcamālāñcitā<BR>
tanvī mānam upekṣayaiva śanakair dhūrtena saṃmocitā  // ST_2.47a //<BR>
<BR>
kevalaṃ dainyam ālambya pādapātānnatir matā  /<BR>
abhīṣṭā sā bhṛśaṃ strīṇāṃ lalitā ca bhaved yathā  // ST_2.48 //<BR>
<BR>
akasmāj jāyate yatra bhayaharṣādibhāvanā  /<BR>
so'yaṃ prasaṅgavidhvaṃsaḥ kopabhraṃśātmako yathā  // ST_2.49 //<BR>
<BR>
kathaṃ mamorasi kṛtapakṣaniḥsvanaḥ<BR>
śilīmukho'patad iti jalpati priye  /<BR>
nivṛtya kiṃ kim idam iti bruvāṇayā <BR>
sasādhvasaṃ kupitam aloki kāntayā  // ST_2.49a //<BR>
<BR>
yathottaraṃ valīyāṃsa ity upāyāḥ prasādane  /<BR>
ādyās trayo ghanaṃ kāryā vidagdhaiḥ paścimāḥ kvacit  // ST_2.50 //<BR>
nātikhedayitavyo'yaṃ priyaḥ pramadayā kvacit  /<BR>
mānaś ca viralaḥ kāryaḥ praṇāmotsavasiddhaye  // ST_2.51 //<BR>
ity upāyān prayuñjīta nāyikāpi priyaṃ prati  /<BR>
kulajā nerṣyate kiṃ tu tatrānyatkāraṇaṃ bhavet  // ST_2.52 //<BR>
snehaṃ vinā bhayaṃ na syān nerṣyā ca praṇayaṃ vinā  /<BR>
tasmān mānaprakāro'yaṃ dvayoḥ premaprakāśakaḥ  // ST_2.53 //<BR>
priyasubhagadayitavallabhanāthasvāmīśakāntacandramukhāḥ  /<BR>
dayita manorama ramaṇījīvita ity ādi nāma syāt  // ST_2.54 //<BR>
prītau bhartari sudṛśām aprītau punar amūni śaṭhadhṛṣṭau  /<BR>
nirlajjadurācārau niṣṭhuraduḥśīlavānādi  // ST_2.55 //<BR>
garvād vyasanatyāgād vipriyakaraṇāc ca niṣṭhurālāpāt  /<BR>
lobhād atipravāsāt strīṇāṃ dveṣyaḥ priyo bhavati  // ST_2.56 //<BR>
paradeśaṃ vrajed yasmin kutaścit kāraṇāt priyaḥ  /<BR>
sa pravāsa iti khyātaḥ kaṣṭāvastho dvayor api  // ST_2.57 //<BR>
<BR>
dṛṣṭaṃ ketakadhūlidhūsaram idaṃ vyoma kramād vīkṣitāḥ<BR>
kaccāntāś ca śilīndhrakandalabhṛtaḥ soḍhāḥ kadambānilāḥ  /<BR>
sakhyaḥ saṃvṛṇutāśru muñcata bhayaṃ kasmān mudevākulā<BR>
etān apy adhunāsmi vajraghaṭitā nūnaṃ sahiṣye dhanān  // ST_2.57a // (Skm 749)<BR>
<BR>
kāmaṃ karṇakaṭuḥ kuto'timadhuraḥ kekāravaḥ kekināṃ<BR>
meghāś cāmṛtadhāriṇo'pi vihitāḥ prāyo viṣasyandinaḥ  /<BR>
unmīlannavakandalāvalir asau sahyāpy asahyāyate<BR>
tat kiṃ yad viparītam atra na kṛtaṃ tasyā viyogena me  // ST_2.57b //<BR>
<BR>
kārśyajāgaramālinya- cintādyaṃ yatra jāyate  /<BR>
avasthā vividhāḥ strīṇāṃ mṛtyuś ced avadheḥ paraḥ  // ST_2.58 //<BR>
<BR>
adyaiva yat pratipadudgatacandralekhā<BR>
sakhyaṃ tvayā vapur idaṃ gamitaṃ varākyāḥ  /<BR>
kṛṣṇe gate kusumasāyaka tat prabhāte<BR>
bāṇāvaliṃ kathaya kutra vimokṣyasi tvam  // ST_2.58a // <BR>
<BR>
niḥśvāsaiḥ saha sāmprataṃ sakhi gatā vṛddhiṃ dhruvaṃ rātrayaḥ <BR>
sārdhaṃ locanavāriṇā vigalitaṃ yat prāktanaṃ me sukham  /<BR>
prāṇāśā tanutām upaiti ca muhur nūnaṃ tanuspardhayā <BR>
kandarpaḥ param eka eva vijayī yāte'pi kānte sthitaḥ  // ST_2.58b //<BR>
<BR>
nīrāgo'dharapallavo'timalinā veṇī dṛśau nāñjite<BR>
mlāyadbālamṛṇālikādhavalatām ālambate'ṅgacchaviḥ  /<BR>
itthaṃ subhru visaṃsthulāpi virahavyāpād vimardād iyaṃ<BR>
sakhyeva sthiraśobhayā dṛḍhataraṃ pratyaṅgam āliṅgitā  // ST_2.58c //<BR>
<BR>
kiṃ tatra nāsti rajanī kiṃ vā candro na suṣṭhuruciḥ  /<BR>
yena sakhi vallabhām api na smarati sa māṃ videśaruciḥ  // ST_2.58d //<BR>
<BR>
prasara śiśirāmodaṃ kaundaṃ samīra samīraya<BR>
prakaṭaya śaśinn āśāḥ kāmaṃ manoja samullasa  /<BR>
avadhidivasaḥ pūrṇaḥ sakhyo vimuñcata tatkathāṃ <BR>
hṛdayam adhunā kiñcit kartuṃ mamānyad ihecchati  // ST_2.58e // (Skm 750)<BR>
<BR>
ity ādivirahāvasthāḥ puṃso'pi hi bhavanti tāḥ  /<BR>
kandarpaśarapātādyā mā bhūvan vairiṇām api  // ST_2.59 //<BR>
yatraikasmin vipanne'nyo mṛtakalpo'pi tadgatam  /<BR>
nāyakaḥ pralapet premṇā karuṇo'asau smṛto yathā  // ST_2.60 //<BR>
<BR>
dagdhā snigdhavadhūvilāsakadalī vīṇā samunmūlitā<BR>
pītā pañcamakākalīkavalitā śītadyūteḥ kaumudī  /<BR>
pluṣṭāḥ spaṣṭmanekaratnanivahā nālaṃ rateḥ kevalaṃ<BR>
kandarpaṃ haratā hareṇa bhuvanaṃ niḥsāram etat kṛtam  // ST_2.60a // (Skm 977)<BR>
<BR>
vaktraṃ candramasā dṛśau mṛgagaṇaiḥ keśāḥ kalāpivrajair<BR>
mātaṅgaiḥ stanamaṇḍalaṃ bhujayugollāso mṛṇālair api  /<BR>
saugandhyaṃ malayānilena balinā tanvī vibhajyeti sā<BR>
sarvair niṣkaruṇair hṛtā dhruvam aho daivena kiṃcin na me  // ST_2.60b //<BR>
<BR>
iyatīṃ subhagāvasthāṃ gato'si yasyāḥ kṛte smarātaṅkāt  /<BR>
mūrcchāṃ harāmi sā tava gatapuṇyā nayanasalilena  // ST_2.60c //<BR>
<BR>
pāśo vipāśita upāhita eṣa sāndraḥ<BR>
karpūrareṇur upagūḍham uro natāṅgi  /<BR>
pāpena yena gamiteti daśām amuṣmin<BR>
mūrchāvirāmalalitaṃ mayi dhehi cakṣuḥ  // ST_2.60d //<BR>
<BR>
glāno muktāśrur udvignaḥ srastāṅgo muktacetanaḥ  /<BR>
sacinto dainyabhāg asminn evaṃ prāyo jano bhavet  // ST_2.61 //<BR>
keṣāṃcit karuṇabhrāntiḥ kāruṇyād atra jāyate  /<BR>
etasya mithunāvasthāṃ vismṛtya ratimūlajām  // ST_2.62 //<BR>
strīpuṃsayor bhaved eṣa sāpekṣaḥ saṃgame punaḥ  /<BR>
śṛṅgāravacanaprāyaḥ karuṇaḥ syāt sa cānyathā  // ST_2.63 //<BR>
tasmāc chṛṅgāra evāyaṃ karuṇenānumoditaḥ  /<BR>
saundaryaṃ sutarāṃ dhatte nibaddho viralaṃ budhaiḥ  // ST_2.64 //<BR>
kārur dāsī naṭī dhātrī prātiveśyā ca śilpinī  /<BR>
bālā pravrajitā ceti strīnāṃ jñeyaḥ sakhījanaḥ  // ST_2.65 //<BR>
kalākauśalam utsāho bhaktiś cittajñatā smṛtiḥ  /<BR>
mādhuryaṃ narmavijñānaṃ vāgmitā ceti tadguṇāḥ  // ST_2.66 //<BR>
vinodo maṇḍanaṃ śikṣo- [u]pālambho'tha prasādanam  /<BR>
saṅgamo virahāśvāsaḥ sakhīkarmeti tad yathā  // ST_2.67 //<BR>
<BR>
mayā ko'yaṃ mugdhe kathaya likhitaḥ satvarasakhī<BR>
vacaḥ śrutvety uccair vinihitadṛśā citraphalake  /<BR>
na vaktuṃ tanvaṅgyā śakitam atha coddāmavidalat<BR>
kadambākāreṇa priya iti samākhyāyi vapuṣā  // ST_2.67a //<BR>
<BR>
pratyaṅgaṃ prati karma narmaparayā kṛtvādhirūḍhaṃ smarā<BR>
dautsukyaṃ pravilokya mohanavidhau cāturyam ālokya ca  /<BR>
sadyo yāvakamaṇḍanaṃ na racitaṃ pāde kuraṅgīdṛśā<BR>
smerāntā viśadacchade ca śayane dṛṣṭiḥ samāropitā  // ST_2.67b // (Skm 1092)<BR>
<BR>
nīrandhraṃ parirabhyate priyatamo bhūyastarāṃ cumbyate<BR>
tad bāḍhaṃ kriyate yad asya rucitaṃ cāṭūccakais tanyate  /<BR>
sakhyā mugdhavadhūr iyaṃ ratividhau yatnena saṃśikṣitā <BR>
nribhrāntaṃ guruṇā punaḥ śataguṇaṃ puṣpeṣuṇā kāritā  // ST_2.67c //<BR>
<BR>
subhaga bhagavatā hṛdye tasyā jvalatsmarapāvake'py<BR>
abhiniveśatā premādhikyaṃ cirāt prakaṭīkṛtam  /<BR>
tava tu hṛdaye śīte'py evaṃ sadaiva sukhāptaye <BR>
mama sahacarī sā niḥsnehā manāg api na sthitā  // ST_2.67d // <BR>
<BR>
ko'yaṃ vimuñca kuru nātha vaco madīyam<BR>
āśvāsaya smarakṛśānukṛśāṃ kṛśāṅgīm  /<BR>
ekākinī kaṭhinatārakarājakāntyā<BR>
pañcatvam āśu nanu yāsyati sā varākī  // ST_2.67e //<BR>
<BR>
amuṃ dadhe'ṃśukam aham atra pādape<BR>
yuvām alaṃ nibhṛtam ihaiva tiṣṭhatām  /<BR>
rahaḥsthayor idam abhidhāya kāminoḥ <BR>
svayaṃ yayau nipuṇasakhī latāntaram  // ST_2.67f //<BR>
<BR>
sphurati yad idam uccair locanaṃ tanvi vāmaṃ<BR>
stanataṭam api dhatte cāruromāñcamālām  /<BR>
kalayati ca yadantaḥkampatāmūrukāṇḍaṃ<BR>
nanu vadati tad adya preyasā saṃgamaṃ te  // ST_2.67g //<BR>
<BR>
ity ādi vividhaṃ sakhyo vyāpāraṃ kurvate sadā  /<BR>
yoṣitāṃ mantrasarvasva- nidhānakalaśopamāḥ  // ST_2.68 //<BR>
itthaṃ viracanīyo'yaṃ śṛṅgāraḥ kavibhiḥ sadā  /<BR>
anena rahitaṃ kāvyaṃ prāyo nīrasam ucyate  // ST_2.69 //<BR>
itthaṃ vicārya pracuraprayogā<BR>
nyo'muṃ nibadhnāti rasaṃ rasajñaḥ  /<BR>
tatkāvyam āropya padaṃ vidagdha<BR>
vaktreṣu viśvaṃ paribambhramīti  // ST_2.70 //<BR>
<BR>
iti śrīrudrabhaṭṭaviracite śṛṅgāratilakābhidhāne kāvyarasālaṅkāre <BR>
vipralambho nāma dvitīyaḥ paricchedaḥ  /<BR>
<BR>
tṛtīya paricchedaḥ <BR>
<BR>
vikṛtāṅgavacaḥkṛtya- veṣebhyo jāyate rasaḥ  /<BR>
hāsyo'yaṃ hāsamūlatvāt pātratrayagato yathā  // ST_3.1 //<BR>
kiñcidvikasitair gaṇḍaiḥ kiñcid visphāritekṣaṇaiḥ  /<BR>
kiñcidlakṣyadvijaiḥ so'yam uttamānāṃ bhaved yathā  // ST_3.2 //<BR>
<BR>
pāṇau kaṅkaṇam utphaṇaḥ phaṇipatir netraṃ jvalatpāvakaṃ<BR>
kaṇṭhaḥ kuṇṭhitakālakūṭakuṭilo vastraṃ gajendrājinam  /<BR>
gaurīlocanalobhanāya subhago veṣo varasyeti me<BR>
gaṇḍollāsavibhāvitaḥ paśupater hāsodgamaḥ pātu vaḥ  // ST_3.2a // (Skm 36)<BR>
<BR>
madhyamānāṃ bhavaty eṣa vivṛtānanapaṅkajaḥ  /<BR>
nīcānāṃ nipatadbāṣpaḥ śrūyamāṇadhvanir yathā  // ST_3.3 //<BR>
<BR>
mugdhe tvaṃ subhage na vetsi madanavyāpāram adyāpi taṃ<BR>
nūnaṃ te jalajaiṣiṇāyam alinā dṛṣṭo na bhartādharaḥ  /<BR>
sakhyaivaṃ hasitaṃ vadhūṃ prati tathā sānandam āvirbhavad<BR>
vaktrāntargatasīdhuvāsarasikair bhṛṅgair yathā dhāvitam  // ST_3.3a //<BR>
<BR>
tyaktvā guñjaphalāni mauktikamayī bhūṣā staneṣv āhitā<BR>
strīṇāṃ kaṣṭam idaṃ kṛtaṃ sarasijaṃ karṇe na barhicchadam  /<BR>
itthaṃ nātha tavāridhāmni śavarair ālokya citrasthitiṃ<BR>
bāspārdrīkṛtalocanaiḥ sphuṭaravaṃ dāraiḥ samaṃ hasyate  // ST_3.3b //<BR>
<BR>
asmin sakhīkarāghāta- netrollāsāṅgavartanam  /<BR>
nāsākapolavispando mukharāgaś ca jāyate  // ST_3.4 //<BR>
śokātmā karuṇo jñeyaḥ priyabhṛtyadhanakṣayāt  /<BR>
tatretthaṃ nāyako daiva- hataḥ syād duḥkhabhājanam  // ST_3.5 //<BR>
<BR>
bhartā saṃgara eva mṛtyuvasatiṃ prāptaḥ samaṃ bandhubhir<BR>
yūnāṃ kāmam iyaṃ dunoti ca mano vaidhavyabhāvād vadhūḥ  /<BR>
bālo dustyaja eka eva ca śiśuḥ kaṣṭaṃ kṛtaṃ vedhasā <BR>
jīvāmīti mahīpate pralapati tvadvairisīmantinī  // ST_3.5a //<BR>
<BR>
bhūpāto daivanindā ca rodanaṃ dīnaniḥsvanaḥ  /<BR>
śarīratāḍanaṃ moho vaivarṇyaṃ cātra jāyate  // ST_3.6 //<BR>
krodhātmako bhaved raudraḥ pratiśatrūn amarṣataḥ  /<BR>
rakṣaḥprāyo bhaved atra nāyako'tyugravigrahaḥ  // ST_3.7 //<BR>
<BR>
yaḥ prāṇāpahatiḥ kṛtā mama pituḥ kṣudrair yudhi kṣatriyai<BR>
rāmo'haṃ ramaṇīr vihāya balavan niḥśeṣam eṣāṃ haṭhāt  /<BR>
bhāsvatprauḍhakuṭhārakoṭighaṭanākāṇḍatruṭatkandharā<BR>
sroto'ntaḥsrutavisraśoṇitabharaiḥ kuryāṃ krudhāṃ nirvṛtim  // ST_3.7a //<BR>
<BR>
mukharāgāyudhotkṣepa- svedakampādharagrahāḥ  /<BR>
śaktiśaṃsā karāghāto bhrukuṭī cātra jāyate  // ST_3.8 //<BR>
utsāhātmā bhaved vīro dayādānājipūrvakaḥ  /<BR>
trividho nāyakas tatra jāyate sattvasaṃyutaḥ  // ST_3.9 //<BR>
gāmbhīryaudāryasaundarya- śauryadhairyādibhūṣitaḥ  /<BR>
āvarjitajano janya- nirvyūḍhaprauḍhavikramaḥ  // ST_3.10 //<BR>
<BR>
ayi vihaṅga varāka kapotakaṃ <BR>
vimṛja dhehi dhṛtiṃ mama medasā  /<BR>
śibir ahaṃ bhavatā vidito na kiṃ<BR>
sakalasattvasamuddharaṇakṣamaḥ  // ST_3.10a //<BR>
<BR>
sukhito'si hare nūnaṃ<BR>
bhuvanatrayamātralabdhitoṣeṇa  /<BR>
balir arthitado'smi yato <BR>
na yācitaḥ kiṃcid apy adhikam  // ST_3.10b //<BR>
<BR>
yatrairāvaṇadantatīvramusalair eraṇḍakāṇḍāyitaṃ<BR>
vajreṇāpi vikīrṇavahnitatinā mārṇālanālāyitam  /<BR>
madvakṣasy avalambya kiṃcid adhunā tad vismṛtaṃ vajriṇā<BR>
yuddhaṃ yady avalambate sa tu punaḥ sajjo'smy ahaṃ rāvaṇaḥ  // ST_3.10c //<BR>
<BR>
dhṛtigarvauddhatyamatismṛtiromāñcā bhavanti cāmuṣmin  /<BR>
vividhā vākyakṣepāḥ sotsāhāmarṣavegāś ca  // ST_3.11 //<BR>
bhayānako bhayasthāyi- bhāvo'sau jāyate rasaḥ  /<BR>
śabdāder vikṛtād voḍhaṃ bālastrīnīcanāyakaḥ  // ST_3.12 //<BR>
<BR>
śrutvā tūryaninādaṃ dvāre bhayacakitalalitabāhulataḥ  /<BR>
dhanyasya lagati kaṇṭhe mugdhaśiśur dhūlidhūsaritaḥ  // ST_3.12a //<BR>
<BR>
praṇayakalahasaṅgān manyubhājā nirastaḥ <BR>
prakaṭitacaṭukoṭiḥ pādapadmānato'pi  /<BR>
navajaladharagarjer bhītayāsau kayācit<BR>
truṭitataralahāraṃ sasvaje prāṇanāthaḥ  // ST_3.12b //<BR>
<BR>
kampoparuddhasarvāṅgair <BR>
galatsvedodabindubhiḥ  /<BR>
tvadārabdhair mahīnātha <BR>
vairibhir vanitāyitam  // ST_3.12c //<BR>
<BR>
vaivarṇyam aśru saṃtrāso hastapādādikampanam  /<BR>
svedāsyaśoṣadikprekṣā- saṃbhramāś ca prakīrtitāḥ  // ST_3.13 //<BR>
jugupsāprakṛtir jñeyo bībhatso'hṛdyadarśanāt  /<BR>
śravaṇāt kīrtanād vāpi pūty ādiviṣayād yathā  // ST_3.14 //<BR>
<BR>
luṭhatkṛmikalevaraṃ sravadasṛgvasāvāsitaṃ<BR>
viśīrṇaśavasaṃtatiprasaradugragandhānvitam  /<BR>
bhramatpracurapatrikaṃ trikavivartinṛtyakriyā<BR>
pravīṇaguṇakauṇapaṃ paribabhau paretājiram  // ST_3.14a //<BR>
<BR>
nāsāpracchādanaṃ vaktra- kūṇanaṃ gātrasaṃvṛtiḥ  /<BR>
niṣṭhīvanādi cātra syād udvegād uttameṣv api  // ST_3.15 //<BR>
vismayātmādbhuto jñeyo raso rasavicakṣaṇaiḥ  /<BR>
māyendrajāladivyastrī- vipinādyudbhavo yathā  // ST_3.16 //<BR>
<BR>
satyaṃ hṛtā tvayā haṃsa vanitānām iyaṃ gatiḥ  /<BR>
bhramanty etās tathāpy etad indrajālaṃ tad adbhutam  // ST_3.16a //<BR>
<BR>
gadgadaḥ sādhuvādaś ca svedaḥ pulakavepathū  /<BR>
dṛṣṭer niśalatāratvaṃ vikāsaś cātra jāyate  // ST_3.17 //<BR>
samyag jñānodbhavaḥ śāntaḥ samatvāt sarvajantuṣu  /<BR>
gateccho nāyakas tatra tamorāgaparikṣayāt  // ST_3.18 //<BR>
<BR>
dhanam aharahar dattaṃ svīyaṃ yathārthitam arthine <BR>
kṛtam arikulaṃ nārīśeṣaṃ svakhaḍgavijṛmbhitaiḥ  /<BR>
praṇayini jane rāgodrikte ratir vihitā ciraṃ<BR>
kim aparam ataḥ kartavyaṃ nas tanāv api nādaraḥ  // ST_3.18a //<BR>
nirālambaṃ mano hy atra bāḍham ātmani tiṣṭhati  /<BR>
sukhe necchā tathā duḥkhe'py udvego nātra jāyate  // ST_3.19 //<BR>
aṣṭāv amī rasāḥ pūrvaṃ ye proktās tatra niścitam  /<BR>
pratyanīkau rasau dvau dvau tatsamparkaṃ vivarjayet  // ST_3.20 //<BR>
śṛṅgārabībhatsarasau tathā vīrabhayānakau  /<BR>
raudrādbhutau tathā hāsya- karuṇau vairiṇau mithaḥ  // ST_3.21 //<BR>
hāsyo bhavati śṛṅgārāt karuṇo raudrakarmataḥ  /<BR>
adbhutaś ca tathā vīrād bībhatsāc ca bhayānakaḥ  // ST_3.22 //<BR>
yau janyajanakāv etau rasāv uktau manīṣibhiḥ  /<BR>
yuktyā kṛto'pi saṃbhedas tayor bāḍhaṃ na duṣyati  // ST_3.23 //<BR>
kecid rasavibhāgeṣu bhāvāḥ pūrvaṃ pradarśitāḥ  /<BR>
svātantryeṇeha kīrtyante ramyās te kṛtināṃ matāḥ  // ST_3.24 //<BR>
ratyādaya ime bhāvā rasābhiprāyasūcakāḥ  /<BR>
pañcāśatsthāyisaṃcāri- sāttvikās tān nibodhata  // ST_3.25 //<BR>
śṛṅgārādiraseṣv eva bhāvā ratyādayaḥ smṛtāḥ  /<BR>
pratyekaṃ sthairyato'nye ca taryastriṃśaccarāḥ smṛtāḥ  // ST_3.26 //<BR>
prāyo'navasthite citte bhāvāḥ saṃkīrṇasaṃbhavāḥ  /<BR>
bāhulyena nigadyante tathāpy ete yathā sthitāḥ  // ST_3.27 //<BR>
śaṅkāsūyā bhayaṃ glānir vyādhiś cintā smṛtir dhṛtiḥ  /<BR>
autsukyaṃ vismayo harṣo vrīḍonmādo madas tathā  // ST_3.28 //<BR>
viṣādo jaḍatā nidrā- [a]vahitthaṃ cāpalaṃ smṛtiḥ  /<BR>
iti bhāvāḥ prayoktavyā  śṛṅgāre vyabhicāriṇaḥ  // ST_3.29 //<BR>
śramaś capalatā nidrā svapno glānis tathaiva ca  /<BR>
śaṅkāsūyāvahitthaṃ ca hāsye bhāvā bhavanty amī  // ST_3.30 //<BR>
dainyaṃ cintā tathā glānir nirvedo jaḍatāsmṛtiḥ  /<BR>
vyādhiś ca karuṇe jñeyā bhāvā bhāvaviśāradaiḥ  // ST_3.31 //<BR>
harṣo'sūyā tathā garva utsāho mada eva ca  /<BR>
cāpalyam ugratā vego raudre bhāvāḥ prakīrtitāḥ  // ST_3.32 //<BR>
amarṣaḥ pratibodhaś ca vitarko'tha matir dhṛtiḥ  /<BR>
krodho'sūyāśru saṃmoha āvego romaharṣaṇam  // ST_3.33 //<BR>
garvo madas tathogratvaṃ bhāvā vīre bhavanty amī  /<BR>
saṃtrāso maraṇaṃ caiva vacanīyaṃ bhayānake  // ST_3.34 //<BR>
apasmāro viṣādaś ca bhayaṃ vego matir madaḥ  /<BR>
unmādaś ceti vijñeyā bhāvā bībhatsasaṃbhavāḥ  // ST_3.35 //<BR>
āvego jaḍatā moho vismayo harṣaṇaṃ matiḥ  /<BR>
iti bhāvān nibadhnanti rase'sminn adbhute budhāḥ  // ST_3.36 //<BR>
evaṃ saṃcāriṇo bhāvā jñeyāḥ pratirasaṃ sthitāḥ  /<BR>
sāttvikās tu bhavanty ete sarve sarvarasāśrayāḥ  // ST_3.37 //<BR>
<BR>
yā nṛtyagītapramadopabhoga<BR>
veṣāṅgasaṅkīrtanacārubandhā  /<BR>
mādhuryayuktālpasamāsaramyā<BR>
vāṇī smṛtāsāv iha kaiśikīti  // ST_3.38 //<BR>
<BR>
śṛṅgārahāsyakaruṇa- rasānāṃ parivṛddhaye  /<BR>
eṣā vṛttiḥ paryoktavyā prayatnena budhair yathā  // ST_3.39 //<BR>
<BR>
saundaryaṃ śaśalāñchanasya kavibhir mithyaiva tad varṇyate<BR>
saubhāgyaṃ kva nu paṅkajasya rajanīsaṃbhogabhagnatviṣaḥ  /<BR>
ity ālocya cirāya cāru rucimantrasyatkuraṅgīdṛśo<BR>
vīkṣete navayauvanonnatamukhau manye stanāvānanam  // ST_3.39a //<BR>
<BR>
hasteṣuḥ kusumāyudhasya lalitaṃ rāgaśriyo locanaṃ<BR>
saubhāgyaikagṛhaṃ vilāsanikaṣo vaidagdhyasiddhidhvajaḥ  /<BR>
sākṣīdaṃ madabāndhavasya nibhṛtaṃ kasyāpi līlānidheḥ<BR>
kakṣāntarnakhamaṇḍanaṃ sakhi navaṃ pracchādyatāṃ vāsasā  // ST_3.39b //<BR>
<BR>
samullasatkāñcanakuṇḍalojjvala<BR>
prabhāpi tāpāya babhūva yeṣv alam  /<BR>
vilāsinīramyamukhāmbujanmasu<BR>
prajajvalus teṣv akṛśāḥ kṛśānavaḥ  // ST_3.39c //<BR>
<BR>
yā citrayuddhabhramaśastrapāta<BR>
māyendrajālaplutilāṅghitāḍhyā  /<BR>
ojasvigurvakṣarabandhagāḍhā <BR>
jñeyā budhaiḥ sārabhaṭīti vṛttiḥ  // ST_3.40 //<BR>
<BR>
raudre bhayānake caiva bībhatse ca vicakṣaṇaiḥ  /<BR>
kāvyaśobhākarī vṛttir iyam itthaṃ prayujyate  // ST_3.41 //<BR>
<BR>
śastroddāritakumbhikumbhavigaladraktāktamuktāphalaṃ<BR>
sphārasphūrjitakāntikalpitabṛhaccañcaccatuṣkāyitam  /<BR>
krodhoddhāvitadhīradhoraṇalasaatkhaḍgāgram ugrāgrahaṃ<BR>
yuddhaṃ siddhavadhūgṛhītasubhaṭaṃ jātaṃ tadā durdharam  // ST_3.41a //<BR>
<BR>
nāyaṃ garjiravo gabhīraparuṣaṃ tūryaṃ tadīyaṃ tv idaṃ<BR>
naite bhīmabhujaṅgabhogarucayo meghā ime tadrajāḥ  /<BR>
itthaṃ nātha navāmbuvāhasamaye tvatsainyaśaṅkākulā<BR>
mlāyadvaktraruco virodhivanitāstrasyanti naśyanti ca  // ST_3.41b //<BR>
<BR>
pibann asṛk svadan māṃsam ākarṣann antramālikām  /<BR>
kabandhasaṅkule kroṣṭā bhramaty eṣa mahāraṇe  // ST_3.41c //<BR>
<BR>
harṣapradhānādhikasattvavṛttis <BR>
tyāgottarodāravacomanojñā  /<BR>
āścaryasaṃpatsubhagā ca yā syāt<BR>
sā sātvatī nāma matātra vṛttiḥ  // ST_3.42 //<BR>
<BR>
nātigūḍhārthasaṃpattiḥ śravyaśabdamanoramā  /<BR>
vīre raudre'dbhute śānte vṛttir eṣā matā yathā  // ST_3.43 //<BR>
<BR>
lakṣmyās tvaṃ janako nidhiś ca payasāṃ niḥśeṣaratnākaro<BR>
maryādāniratas tvam eva jaladhe brūte'tra ko'nyādṛśam  /<BR>
kiṃ tv ekasya gṛhaṃ gatasya baḍavāvahneḥ sadā tṛṣṇayā<BR>
klāntasyodarapūraṇe'pi na saho yat tan manāṅ madhyamam  // ST_3.43a //<BR>
<BR>
sphāritotkaṭakaṭhoratārakākīrṇa vahnikaṇasaṃtatiḥ krudhā  /<BR>
durnimittataḍidākṛtir babhau dṛṣṭir iṣṭasamarāṃśumālinaḥ  // ST_3.43b //<BR>
<BR>
atyadbhutaṃ narādhipa tava kīrtir dhavalayanty api jaganti  /<BR>
raktān karoti suhṛdo malinayati ca vairivadanāni  // ST_3.43c //<BR>
<BR>
nivṛttaviṣayāsaṅga- madhunā sucirāya me  /<BR>
ātmany eva samādhānaṃ manaḥ kevalam icchati  // ST_3.43d //<BR>
<BR>
pradhānapuruṣaprāyā sadvakroktinirantarā  /<BR>
bhāratīyaṃ bhaved vṛttir vīrahāsyādbhutāśrayā  // ST_3.44 //<BR>
<BR>
janmadehavadhabandhanādikaṃ <BR>
tulyam etad itaraiḥ samaṃ satām  /<BR>
yat tathāpi vipulācalāḥ śriyaḥ<BR>
sāhasaikaparatātra kāraṇam  // ST_3.44a //<BR>
<BR>
yaśodākṛtarakṣasya śāsitur bhuvanadruhām  /<BR>
bālye nibhṛtagambhīro harer hāsaḥ punātu vaḥ  // ST_3.44b //<BR>
<BR>
nirbhayo'py eṣa bhūpālas tad dadāti dviṣāṃ yudhi  /<BR>
asat teṣu yaśaḥ śubhram ādatte cedam adbhutam  // ST_3.44c //<BR>
<BR>
ity ādi ramyāḥ pravilokya vṛttīr <BR>
dṛṣṭvā nibandhāṃś ca mahākavīnām  /<BR>
ālokya vaicitryam idaṃ vidadhyāt <BR>
kāvyaṃ kaviḥ sajjanacittacauram  // ST_3.45 //<BR>
<BR>
virasaṃ pratyanīkaṃ ca duḥsandhānarasaṃ tathā  /<BR>
nīrasaṃ pātraduṣṭaṃ ca kāvyaṃ sadbhir na śasyate  // ST_3.46 //<BR>
vihāya jananīmṛtyu- śokaṃ mugdhe mayā saha  /<BR>
yauvanaṃ mānaya spaṣṭam ityādi virasaṃ matam  // ST_3.47 //<BR>
prabandhe nīyate yatra rasa eko nirantaram  /<BR>
mahatīṃ vṛddhim icchanti nīrasaṃ tac ca kecana  // ST_3.48 //<BR>
nakhakṣatocchalatpūti- plutagaṇḍasthalaṃ ratau  /<BR>
pibāmi vadanaṃ tasyāḥ pratyanīkaṃ tad ucyate  // ST_3.49 //<BR>
tām evānucitāṃ gaccha jvalitā tvatkṛte tu yā  /<BR>
kiṃ te kṛtyaṃ mayā dhūrta duḥsandhānarasaṃ tv idam  // ST_3.50 //<BR>
durjano dayitaḥ kāmaṃ mano mlānaṃ manobhavaḥ  /<BR>
kṛśo viyogataptāyās tasyā ity ādi nīrasam  // ST_3.51 //<BR>
mugdhā vyājaṃ vinā veśyā kanyeyaṃ nipuṇā ratau  /<BR>
kulastrī sarvadā dhṛṣṭā pātraduṣṭaṃ tv idaṃ matam  // ST_3.52 //<BR>
anyeṣv api raseṣv ete doṣā varjyā manīṣibhiḥ  /<BR>
yat samparkān na yāty eva kāvyaṃ rasaparamparām  // ST_3.53 //<BR>
iti mayā kathitena pathāmunā<BR>
rasaviśeṣam aśeṣam upeyuṣā  /<BR>
lalitapādapadāsadalaṅkṛtiḥ<BR>
kṛtadhiyām iha vāgvanitāyate  // ST_3.54 //<BR>
śṛṅgāratilako nāma grantho'yaṃ grathito mayā  /<BR>
vyutpattaye niṣevantu kavayaḥ kāminaś ca ye  // ST_3.55 //<BR>
kānyā kāvyakathā kīdṛg vaidagdhī ko rasāgamaḥ  /<BR>
kiṃ goṣṭhīmaṇḍanaṃ hanta śṛṅgāratilakaṃ vinā  // ST_3.56 //<BR>
tripuravadhād eva gatām ullāsam umāṃ samastadevanatām  /<BR>
śṛṅgāratilakavidhinā punar api rudraḥ prasādayati  // ST_3.57 //<BR>
<BR>
iti śrīrudrabhaṭṭaviracite śṛṅgāratilakābhidhāne kāvyarasālaṅkāre <BR>
hāsyādirasanirūpaṇaṃ nāma tṛtīyaḥ paricchedaḥ  /<BR>
<BR>
<BR>
<BR>
</body></html>
