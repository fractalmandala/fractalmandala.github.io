<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Jiva Gosvamin: Gopalacampu, Purvacampu, 1-11</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Jiva Gosvamin:<BR>
Gopalacampu, Purvacampu, 1-11<BR>
Based on the edition by Puridasa (1947).<BR>
<BR>
Input by Jan Brzezinski, <BR>
31.10.2003<BR>
<BR>
<BR>
<BR>
[Verses missing: 1,16.12, 1,21.27, 1,21.34, 1,22.45, 1,31.50, 1,33.45, 1,33.96]<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
<BR>
śrī-śrī-gopāla-campūḥ<BR>
pūrva-campūḥ<BR>
<BR>
<BR>
<BR>
(1)<BR>
<BR>
prathamaṃ pūraṇam<BR>
<BR>
śrī-śrī-rādhā-ramaṇāya namaḥ<BR>
śrī-śrī-kṛṣṇa-caitanyāya namaḥ<BR>
<BR>
śrī-kṛṣṇa kṛṣṇa-caitanya sa-sanātana-rūpaka |<BR>
gopāla raghunāthāpta-vraja vallabha pāhi mām ||JGc_1,1.1||<BR>
[1] tad evam ārambhasambhavadantarmahasā sahasā vilikhya tad idam ullikhyate | kim idam? madiṣṭadevasya, madanviṣṭadayāśiṣṭatadbhakta-samudayasya ca kramataḥ smaraṇam āvirbhūtam | kiṃ vā, kevalasya madiṣṭa-devasya; kiṃ vā, tadviśiṣṭasya | āṃ āṃ, tantratas tat trayam api svatantratayā labhyate | tatra prathamaṃ tāvat prathamataḥ prathayāmi | atra śrī padam anyad anyad api kiñcid anuṣṭupchandaḥparacchandatayā pūrvatra ca paraparatra ca yatra na dattaṃ, tatra ca sandhātavyam |<BR>
<BR>
[2] yathā: he śrī-kṛṣṇa-nāmnātidhanya! sarva-mūrdhanya! he śrī-kṛṣṇa-caitanya! sarva-śarmada-kīrtanya! he mahita-śrī-sanātana-sahita-śrī-rūpa-nāmadheya, man-mūrdhany ādheya! he śrī-gopāla-bhaṭṭākhyā-pravṛddha-bhaṭṭārakatā-samṛddha! he śrī-raghunātha-dāsa! nāma-dhāmatayātiprasiddha-parama-bhakti-bharāviddha! he teṣām evāpta-vrajatāsiddha-varṇana-sat-karṇa-garbhābharaṇa-śrī-bhūgarbhādi-sañjñādhikaraṇa! he śrī-vallabha! prāg-bhavīya-durlabha-sukṛta-sandhīyamāna-madīya-śaraṇa-pitṛ-caraṇa!<BR>
<BR>
kiṃ vā, he śrī-raghunāthasyāptān vrajaty anuvrajatīti tattayā sarva-vallabha! śrīvallabha! māṃ pāhi! nijacaraṇacchāyayā matpratipālakatām āyāhi | yathā kaṃsārāter āśu sukhavilāsaṃ śaṃsantī, sahāyatayā ca lasantī ca priyasakhīyate, na tadvad anyo dhanyo' pi janaḥ sambhavati |<BR>
<BR>
[3] atha dvitīyam api pratīyamānaṃ nirmāmi: śrī-kṛṣṇa iti | śrīr atra rādhā | eṣā hi śrīpradhānatayā sādhayiṣyamāṇatāyāṃ nirābādhā | tad-anantara-kṛṣṇa-śabdaś cātra śabda-brahma-gūdha-para-brahma nanda-nandana-vācakatāyāṃ rūḍhaḥ | tena, "he śrī-rādhākhya-svarūpa-śakti-yukta-kṛṣṇa" ity arthaś ca nirvyūdhaḥ |<BR>
<BR>
kṛṣṇa iti:<BR>
kṛṣir bhū-vācakaḥ śabdo ṇaś ca nirvṛtivācakaḥ |<BR>
tayor aikyaṃ paraṃ brahma kṛṣṇa ity abhidhīyate ||<BR>
<BR>
iti pramāṇa-jñāta-caraḥ kṛṣṇa-śabdas tv atra yoga-puraskṛta-rūḍhitayā tat-paraḥ | bhūr iti<BR>
bhāvakvibantatākaraḥ | sa cāyaṃ bhāva-śabdavad dhātv-artha-mātratā-dharaḥ | dhātvarthaś cātrākarṣaṇam, tad eva sphuṭam āptatayāptamanasām ākarṣaṇam | tataś ca bhinna-padārthatayāvagatayor dayitayor iva tayor aikyaṃ yoga eveti tad-yukta ānandaḥ sarvākarṣakānanda ity artha evāmandaḥ; paraṃ brahma iti, | ṇarākṛti paraṃ brahma iti hi prasiddhiḥ | yoga-puraskṛta-rūḍhatopagūdhatayāpi śrī-nandanandanam eva vakti tac-chabda-śaktir iti vyakti-siddhiś ca | tad etad abhidhīyate cābhidhīyate iti | tasmād eva tadīya-svabhāva-viśeṣa-bhāvanārtham eva punar-uktir iyaṃ yuktiṃ yunakti |<BR>
<BR>
caitanya iti | "he sarvaprakāśaka! sadrūpatayā sarvāśrayasvarūpa!" tadrūpatā ca vipaścidbhir avagatā, sac-cid-ānanda-rūpāya kṛṣṇāyākliṣṭa-karmaṇe iti tāpanīya-nāndīni-śamanāt | tvayy eva nitya-sukhabodha-tanau iti śrī-bhāgavatīya-brahma-stave nigamanāc ca |<BR>
<BR>
sa-sanātana-rūpaka iti, "he sanātanena sadātanena śvasvarūpam anubhavadbhir api sunirūpaṇa rūpeṇa saha vartamāna! tena svabhaktivittacittam anuvartamāna!"<BR>
<BR>
gopāla-raghunāthāpta-vraja-vallabha iti, "gopāleṣu ye raghavo laghavo, ye ca nāthā mukhyā iti vikhyātagāthās, tair āptasya vrajasya ballava-tallaja-vrajasya vallabha!" kiṃ vā, "gopālānāṃ laghur iṣṭaḥ, sa ca nāthaś ca yas, tasya sambodhanam triṣv iṣṭe' lpe laghur iti nānārthavargalabdhabodhanam | āptavrajavallabha iti "āptavrajānāṃ svajanasamūhānāṃ vallabha! pareṣām alabhya ṃsatprabha!"<BR>
<BR>
[4] atha tṛtīyam api sambhṛtīkaravāṇi: he śrī-kṛṣṇa iti | śrīr atra ca paramapreyasīṣu śreyasī rādhā, tatas "tadyuktatayā madhuralīlāyām asaṃkīrṇa! he kṛṣṇa-caitanyākhya-bhaktāvatāra! tādātmyāpannatayāvatīrṇa! he sanātana-rūpābhyāṃ paramānurakta-subhaktābhyāṃ saha vidyamāna! he gopāla-raghunāthābhyāṃ tat-tan-nāmābhyām api subhaktābhyām āptaḥ prāpto yo vrajas, tasya vallabhatayā sarva-vidyamānaṃ! māṃ pāhi, mat-pālakatāṃ yāhīti |<BR>
<BR>
atha grantha-sūcanā-<BR>
<BR>
[5] tad evam maṅgalaṃ saṅgamayya kāryaṃ vicāryate |<BR>
<BR>
yan mayā kṛṣṇasandarbhe siddhāntāmṛtam ācitam |<BR>
tad eva rasyate kāvyakṛtiprajñā-rasajñayā ||JGc_1,1.2|| [anuṣṭubh]<BR>
<BR>
so' haṃ kāvyasya lakṣyeṇa mano nirmāmi tādṛśam |<BR>
tan mahānto yad īkṣeraṃs tadā hemni cito maṇiḥ ||JGc_1,1.3|| [anuṣṭubh]<BR>
<BR>
pūrvottaratayā campū-dvayī seyaṃ trayī trayī |<BR>
pṛthak pṛthag grantha-tulyā yathecchaṃ sadbhir īkṣyatām ||JGc_1,1.4|| [anuṣṭubh]<BR>
<BR>
śrī-gopāla-gaṇānāṃ gopālānāṃ pramodāya |<BR>
bhavatu samantād eṣā nāmnā gopāla-campūr yā ||JGc_1,1.5|| [upagīti]<BR>
<BR>
yadyapi ciram antardhā jātā śrī-gokula-sthānām |<BR>
tadapi mahātmasu teṣāṃ vyūha-samūhaḥ puraḥ sphuran jayati ||JGc_1,1.6|| [udgīti]<BR>
<BR>
[6] asti kila vṛndāvana-nāma-dheyaṃ bhāga-dheyam iva subhagaṃ vanam avanī-devyāḥ | yad aho, vanam apy avanāya kalpate sakala-lokasya | prasaṅga-mātrataḥ pavamānam api tatra kṣipratā-pratāpataḥ pavamānatām apy atikrāmati | parama-tri-varga-dāne nirargalam api sarvadāpavargam apavarjayati | mukti-sandha-sambandha-gandham api svabandha-nirbandha-nibandhanaṃ bhavati | sadā sadāvalīśasya bhakti-pradam api kadāpi na dadāti tad-bhaktim | brahmaṇātmani yad anañcitam api matvā janma vāñchitam, tena tat      paramañcitaṃ matam iti nija-hita-mahita-mahimārambham upalambhayati | tad evaṃ gahana-caryā-paryākulatayā virodhālaṅkāravad viruddhāyamānam apy artham anuruddhatayā paryavasānataḥ pariṇamayati | tasmin kavīnām akavitāyām api kavitā śambhāvitā bhavitā | tasminn eva ca paramodāra-sāratāvagamyate
| tadd hi taddhitatayā muhur avatīrṇasya sarvasyāpy ānandanasya śrīman-nanda-nandanasya sarvam ānanda-parva sarvadā parvati |<BR>
<BR>
[7] asti ceha śrī-śukasyāpi sukha-camatkāra-kāraṇaṃ padyam-<BR>
<BR>
vṛndāvanaṃ govardhanaṃ yamunā-pulināni ca |<BR>
vīkṣyāsīd uttamā prītī rāma-mādhavayor nṛpa ||iti | (BhP 10.11.36)<BR>
<BR>
[8] tatra govardhanas tu purastād evaṃ prastūyate -<BR>
<BR>
yad gokuleśvara iti prathitiḥ purāṇe<BR>
kṛṣṇasya tad bhavati gokulam asya dhāma |<BR>
govāsatā ca kila gokulatā-nidānaṃ<BR>
govardhanas tad iha sarva-nidhānam eva ||JGc_1,1.7|| [vasanta-tilaka]<BR>
<BR>
[9] tatra cāyaṃ viśeṣaḥ -<BR>
<BR>
tri-jagati mānasa-gaṅgā govardhanam api vibhindatī viditā |<BR>
aham iha manye kṛṣṇa- snehaja-dhārā tad-antaraṃ viśati ||JGc_1,1.8|| [gīti]<BR>
<BR>
kiṃ ca,<BR>
tasmin śrī-hari-rādhayor yugalitaṃ yad bhāti kuṇda-dvayaṃ<BR>
saṃsaṅgena parasparaṃ parimalān manye tayos tan-miṣam |<BR>
premāsīt prakaṭaṃ yataḥ śvasanakaiḥ kampānvitaṃ jādya-yug<BR>
bhaktārdra-sthiti-kṛc ca tad ghana-rasākāraṃ darīdṛśyate ||JGc_1,1.9|| [śārdūla]<BR>
<BR>
[10] yamunāyāṃ cāyam atiśayaḥ-<BR>
<BR>
snāna-jāta-sukṛtān na kevalāt<BR>
sphūrtidā muraripo raveḥ sutā |<BR>
vīkṣaṇād api yato bibharti sā<BR>
śyāma-dhāma-vara-mādhurī-dhurām ||JGc_1,1.10|| [rathoddhatā]<BR>
<BR>
tasyāṃ cotprekṣante-<BR>
<BR>
śva-snigdha-vṛnda-viṣaya-priyatā-mahimnā<BR>
svedāṃśa eva kim u kṛṣṇatanor visārī |<BR>
vṛndasya kṛṣṇa-viṣaya-priyataiva kiṃ vā<BR>
tad-bhāva-bhāvita-gatir bhavati sma kṛṣṇā ||JGc_1,1.11|| [[vasantatilakā]]<BR>
<BR>
[12] pulināni ca tasyā mahā-premollāsam āviṣkurvanti | tathā hi-<BR>
<BR>
adyāpi yāni vibudhān avaloka-mātrāt<BR>
puṣṇanti kṛṣṇa-kṛta-rāsa-rasaṃ vibhāvya |<BR>
tāny atra kiṃ vara-rasāyana-divya-cūrṇair<BR>
abhyāsataḥ sva-pulināni cinoti saurī? ||JGc_1,1.12|| [[vasantatilakā]]<BR>
<BR>
[13] bhāṇdīras tu sa no mano vyākulayati | tathā hi-<BR>
<BR>
bhāṇdīrasya sphuṭam adhihari prema kiṃ varṇanīyaṃ<BR>
sāntardhānaṃ sthitavati harau bādham antardadhe yaḥ |<BR>
yāntu svāṃśena ca viṣayatām atra govardhanādyā<BR>
loke snigdhā racayitum idaṃ na kṣamaḥ syām itīva ||JGc_1,1.13|| [mandākrāntā]<BR>
<BR>
[14] aho premagambhīryam asya paśya vṛndāvanasya! yataḥ-<BR>
<BR>
kutra kutracid agasya dambhataḥ<BR>
stambham eti tad idaṃ harer vanam |<BR>
prāyaśaś cala-dalasya kampratām<BR>
aṅkurasya pulakāni sarvataḥ ||JGc_1,1.14|| [rathoddhatā]<BR>
<BR>
[15] āvirvrajati ca tasmin sa-vraja-vāsi-jana-vraje vraja-rāja-tanūje kiṃ kiṃ vā tad vyañjijiṣayā<BR>
nāvirvrajati? tac ca yuktam evotpaśyāmaḥ; vrajapadam hi sarva-samīcīna-samūham ūhayati ||<BR>
<BR>
[16] asti ceha śrī-bhāgavatīyaṃ padyam,<BR>
<BR>
tata ārabhya nandasya vrajaḥ sarvasamṛddhimān |<BR>
harer nivāsātmaguṇai ramākrīdam abhūn nṛpa! ||iti | [BhP 10.5.18]<BR>
<BR>
[17] teṣām āvirbhāvasya pādma-purāṇa-sandarbhānusāreṇa pratikalpam analpa-sukha-kalpaka-sampad-udanta-dantavakra-vadhānte sarvato' py ekānte kānte yatra praveśasya nirdeśaḥ prathayiṣyate, tasmād bhava-jana-manaḥ-kāya-nikāya-sparśa-virahitād vārāhādi-saṃkīrtita-pravara-kīrti-kadambādi-mayāt pādma-skāndādi-gatāsaṃkīrṇa-varṇākarṇita-tat-tat-sanātana-śīla-tārāmasa-rāma-go-gopa-gopāla-līlā-nidhānād vṛndāvanasyaiva vaibhava-viśeṣād aśeṣaṃ bhavati, prakṛti-sthitim atīto hi yaḥ |<BR>
<BR>
[18] bṛhad-gautamīya-stha-śrī-kṛṣṇa-vacane tu tat-tat-saṃkṣepārtha-nikṣepaḥ prekṣyate |<BR>
<BR>
idaṃ vṛndāvanaṃ ramyaṃ mama dhāmaiva kevalam |<BR>
atra me paśavaḥ pakṣi-mṛgāḥ kīṭā narāmarāḥ |<BR>
ye vasanti mamādhiṣṇye mṛtā yānti mamālayam ||<BR>
atra yā gopa-kanyāś ca nivasanti mamālaye |<BR>
yoginyas tā mayā nityaṃ mama sevā-parāyaṇāḥ ||<BR>
pañca-yojanam evāsti vanaṃ me deha-rūpakam |<BR>
kālindīyaṃ suṣumnākhyā paramāmṛta-vāhinī ||<BR>
atra devāś ca bhūtāni vartante sūkṣma-rūpataḥ |<BR>
sarva-deva-mayaś cāhaṃ na tyajāmi vanaṃ kvacit ||<BR>
āvirbhāvas tirobhāvo bhaven me' tra yuge yuge |<BR>
tejo-mayam idaṃ ramyam adṛśyaṃ carma-cakṣuṣā ||iti |<BR>
<BR>
[19] yaṃ khalu vaibhava-viśeṣaṃ sarva-sāreṇa yathā-sthānaṃ prakāśayiṣyamāṇa-vyākhyā-viśeṣāvatāreṇa śrīmad-bhāgavatānusāreṇa gopānāṃ svaṃ lokaṃ varuṇālayād āgataḥ karuṇā-varuṇālayaḥ svayaṃ bhagavān akrūrāya vaikuṇṭha-viśeṣa-lakṣaṇa-sva-vaibhava-vyañjanayā sukha-prade brahma-hrade majjanena tasmād unmajjanena ca taj-jana-kautuka-jananād anantaraṃ chandaḥ-stūyamānenātmanāvitrā vicitram atraiva vṛndāvane tadīya-nara-līlā-veśena sādhāraṇam anyebhyas tebhyaḥ sandarśayāmāsa; yaṃ prati sampraty api prapadyamānā vidvāṃsaś cetasāpi sākṣād iva tal-līlāḥ pratipadyante; yaṃ pari hari-vaṃśe govindābhiṣeka-sampad-aṃśe mahendraḥ śrīmad-vrajendra-tanūja-tanuvad vyāpakatāṃ satyāṃ pratyāyayāmāsa; yaṃ
punar vṛndāvana-stha-samasta-samabhyarṇam api  tat-tad-varṇanānusāreṇa kecit prakṛty-āvaraṇataḥ parama-viyad-ūrdhvaṃ nirvarṇayanti; ataeva  līlānurūpa-rūpatayā bhūmānam abhūmānaṃ ca prapadyante yad bhūmayaḥ | eṣa eva śeṣa-nirviśeṣatayā brahma-sākṣāt-kārākāratayā ca brahma-saṃhitādiṣu bṛṃhitaṃ bṛhadbhir varṇayāmāse | tatra ca prakaṭāprakaṭa-prakāśa-mayasya vṛndāvanasya bahu-vidha-saṃsthānatayā  bahu-vidha-śāstra-śrutasyāprakaṭa-prakāśa-maya-vaibhava-viśeṣa eva samprati varṇanīyaḥ | sa ca gokula-pradhāna eveti sva-vivakṣita-hitā brahma-saṃhitānu-saṃhitā kriyate | tad-vacanāni tu bodha-kramāya kramam atikramyānukramyante, yathā-<BR>
<BR>
bhaje śvetadvīpaṃ tam aham iha goloka iti yaṃ<BR>
vidantas te santaḥ kṣiti-virala-cārāḥ katipaye |<BR>
śriyaḥ kāntāḥ kāntaḥ parama-puruṣaḥ kalpa-taravaḥ<BR>
drumā bhūmiś cintāmaṇi-gaṇa-mayī toyam amṛtam ||<BR>
<BR>
kathā gānaṃ nāṭyaṃ gamanam api vaṃśī priya-sakhī<BR>
cid-ānanda-jyotiḥ param api tad āsvādyam api ca |<BR>
sa yatra kṣīrābdhiḥ sarati surabhibhyaś ca sumahān<BR>
nimeṣārdhākhyo vā vrajati na hi yatrāpi samayaḥ ||[bra.saṃ. 5.57-58]<BR>
<BR>
[20] kiṃ ca, īśvaraḥ paramaḥ kṛṣṇaḥ ity upakramyāha-<BR>
<BR>
ṣahasra-patra-kamalaṃ gokulākhyaṃ mahat padam |<BR>
tat-karṇikāraṃ tad-dhāma tad-anantāṃśa-sambhavam |<BR>
tat-kiñjalkaṃ tad-aṃśānāṃ tat-patrāṇi śriyām api ||<BR>
catur-asraṃ tat-paritaḥ śvetadvīpākhyam adbhutam |<BR>
<BR>
catur-asraṃ catur-mūrteś catur-dhāma catuṣ-kṛtam ||<BR>
caturbhiḥ puruṣārthaiś ca caturbhir hetubhir vṛtam |<BR>
śūlair daśabhir ānaddham ūrdhvādho-dig-vidikṣu ca ||<BR>
aṣṭabhiḥ nidhibhir juṣṭam aṣṭabhiḥ siddhibhis tathā |<BR>
manu-rūpaiś ca daśabhir dik-pālaiḥ parito vṛtam ||<BR>
śyāmair gauraiś ca raktaiś ca śuklaiś ca pārṣada-rṣabhaiḥ |<BR>
śobhitaṃ śaktibhis tābhir adbhutābhiḥ samantataḥ ||<BR>
<BR>
api ca-<BR>
<BR>
cintāmaṇi-prakara-sadmasu kalpa-vṛkṣa-<BR>
lakṣāvṛteṣu surabhīr abhipālayantam |<BR>
lakṣmī-sahasra-śata-sambhrama-sevyamānaṃ<BR>
govindam ādi-puruṣaṃ tam ahaṃ bhajāmi ||ity ādi |<BR>
<BR>
bṛhad-vāmane-<BR>
ratna-dhātu-mayaḥ śrīmān yatra govardhano giriḥ |<BR>
ratna-baddhobhaya-taṭā kālindī saritāṃ varā ||ity ādi cānyatra |<BR>
<BR>
[21] tad etad-anusāreṇa prathamaṃ tāvat kāvyasya nidhānaṃ vastu-mātraṃ sa-pramāṇaṃ prakāśyate, citrasya phalakam iva | [22] tathā hi--yasya khalu lokasya golokatayā go-gopa-vāsa-rūpasya, śvetadvīpatayā cānanya-spṛṣṭa-parama-śuddhatā-samudbuddha-svarūpasya<BR>
tādṛśa-jñāna-maya-katipaya-mātra-prameya-gātratayā tat-tat-paramatā matā, parama-golokaḥ parama-śvetadvīpa iti | [23] tad eva yuktam uktaṃ bhavati |<BR>
<BR>
[24] yatra hi svacchandatānanda-prada-bahu-vacanārthā gopī-padārthāḥ śriyaḥ śrayante | nānya-vaikuṇṭhavat tad-eka-vacanārthatākuṇṭhāḥ | tāsāṃ tat-padārthatā ca tan-mahā-vāg-artha-sārākarṣa-yantre mahā-mantre ballavī-vallabhatayā tasya japam upadiśantīti sidhyati |<BR>
<BR>
[25] atra na kevalaṃ tasya dvi-varṇa-padasya vṛttāv eva rūḍhim avalambāmahe, api tu dhyāne' pi | kintu, nāyaṃ śriyo' ṅga iti śukānuvādaḥ sāmānya-lakṣmī-vijayaṃ vyanakti |  lakṣmī-sahasra iti viriñci-vāṇī lakṣmī-viśeṣatvam urīkaroti, yasmād atra kuru-pāṇdava-śabdavad yathāvasaraṃ khaṇdākhaṇda-vācakatā matā | tad evaṃ  sati, tatrāpi rādhā parameti<BR>
pādma-skāndādivārāha-vimiśra-mātsye | govinda-vṛndāvana-nāma-tantre' py abhāṣi yat, tat katham anyathā syāt?<BR>
lakṣmīr abhitaḥ stritamā gopyo lakṣmītamāḥ prathitāḥ |<BR>
rādhā gopitamā ced asyāḥ kā vā samā rāmā? ||JGc_1,1.15|| [upagīti]<BR>
<BR>
[26] tad evaṃvidhānāṃ tāsām api sarvāsām eka eva ramanas, tata eva gokuladhāmā govindanāmā pratyekam ekām ekāṃ ramāṃ ramayatāṃ ramā-ramaṇanāmnāṃ<BR>
purupuruṣāṇāṃ paramaḥ | [27] yat tu madhye māyayā pratyāyitam aupapatyaṃ, tat khalv avāstavatvāt parastād avadhvastam iti śrīparamapuruṣaśabdābhyāṃ pramitam | kathāyāṃ tu pramāṇa-viśeṣagrathanayā prathamiṣyāmaḥ | [28] evaṃ śiṣṭaḥ śrīrāmo' py atidiṣṭaḥ |<BR>
[29] kiṃ ca, aśeṣā evataravaḥ kalpataravaḥ saṅkalpadānabalāt kevalān, na tu mānyatā-dhanya-sāmānya-viśeṣāt | teṣu ca jātyā kalpa-taravas tu vilakṣaṇa-tayā kṛta-lakṣaṇā eva |<BR>
<BR>
[30] kiṃ ca, ādarśanibhasvacchavibhavanānādarśasparśādimayabhūmikā bhūmiś ca kānter uta kānter vṛṣṭisṛṣṭikāriṇī cintāmaṇīyate | [31] āstāṃ tāvad uttaram anu tāratamya-ramyatā-gamya-mahimā gṛhādiṣu mahā-cintāmaṇi-mayī, yasmād udbhinnās tad-udbhidaś ca<BR>
tadīya-śobhām ātmany udbhāvayanti | yatra ca,<BR>
<BR>
dṛṣṭi-śravaṇam ayātās tad-gocaritāś ca jāti-rūpābhyām |<BR>
naga-mṛga-pakṣi-viśeṣās tatratyānāṃ ca citram ādadhati ||JGc_1,1.16|| [gīti]<BR>
<BR>
[32] kiṃ ca, toyam apy amṛtāyate, kim utāmṛtam? kiṃ ca, kathāpi yathā gānaṃ tathā karṇayoḥ pānakāyate, kim uta svayam eva gānam? kiṃ ca, gamanam api nṛtya-cāturī-dhurīṇatām urīkaroti, nṛtyaṃ punar atīvādṛtyam | kiṃ ca, vaṃśī yathā kaṃsārāter āśu sukha-vilāsaṃ śaṃsantī, sahāyatayā ca lasantī ca priya-sakhīyate, na tadvad anyo dhanyo' pi janaḥ sambhavati |<BR>
<BR>
[34] kiṃ ca, cidānanda eva kevalaṃ svarūpānatirikta-śakti-vyakti-vaśād vyakti-viśeṣatayā vyaktībhavan, gokula-śabda-bala-labdha-lokaval-līlā-kaivalya-kalanāya puṣpavad-ādi-lakṣaṇa-prakāśakatayā tat tat prakāśya puṣpādi-lakṣaṇāsvādyatayā ca lāpaṃ kalayantīnām ālīnāṃ nija-nija-yūtha-varūthapāyāḥ paramāpūrva-pūrva-pūrvānurāgādi-kathānikāyaṃ gāyantīnāṃ madhu-madhura-kākalī-kulāni tatrakīyaṃ sarvaṃ tarv-antam ārdrīkurvanti, kim uta bahu-kaṣṭa-sṛṣṭatayā mithunī-bhūtaṃ tat tan mithunam |<BR>
<BR>
[35] tathā ca, hāyaśīrṣa-pañcarātre pañca-tattva-nirūpaṇe vaikuṇṭha-stha-dravya-tattvaṃ nirūpitam -<BR>
<BR>
gandha-rūpaṃ svāda-rūpaṃ dravyaṃ puṣpādikaṃ ca yat |<BR>
rasavad bhautikaṃ dravyam atra syād rasa-rūpakam ||<BR>
heyāṃśānām abhāvāc ca rasa-rūpaṃ bhavec ca tat |<BR>
tvag-bījaṃ caiva heyāṃśaṃ kaṭhināṃśaṃ ca yad bhavet |<BR>
tat sarvaṃ bhautikaṃ viddhi na hi bhūtamayaṃ hi tat ||ity ādi |<BR>
<BR>
tathāpi,<BR>
prapañcaṃ niṣprapañco' pi vidambhayasi bhūtale |<BR>
prapanna-janatānanda-sandohaṃ prathituṃ prabho ||[BhP 10.14.37]<BR>
<BR>
iti brahmavacanānusāreṇa kṛta-prapañcānukāre līlā-sāre tasya tat-prapanna-janasya ca yathāveśaḥ syāt, na tathā ñityākāre' pīti labhyate |<BR>
<BR>
heyāṃśānām abhāvāc ca rasarūpaṃ bhavec ca tat | tvag<BR>
 bījaṃ caiva heyāṃśaṃ kaṭhināṃśaṃ ca yad bhavet | tat<BR>
sarvaṃ bhautikaṃ viddhi na hi bhūtamayaṃ hi tat ||<BR>
<BR>
[36] tataḥ pūrvatra tasya tasya cāveśaḥ paratra ca praveśaḥ syāt | [37] tataś ca, tad-icchā-vaśāl līlā-śaktiḥ paratra ca prāyaḥ sarvaṃ vyaktīkarotīti vivektavyam |<BR>
<BR>
[38] kiṃ ca, murajin-muralī-kalī-khuralī ca sva-mādhurī-pradugdha-mugdha-surabhi-dugdhānāṃ surabhīnām ūdho-giritaḥ saritaḥ prasārayantī paritaḥ parikhāyamāṇaṃ kṣīra-vāridhiṃ visphārayati | tatra kāmadhenutayā nikāmam eva snuvatīnāṃ kṣīra-vāhitāpi<BR>
prācuryeṇaiva paryavasāyyate | [39] tato nānā-rasā api tā nadyaḥ pratipadyante vidyā-vadbhiḥ |<BR>
<BR>
[40] kiṃ ca, yatra ca tat-kaiśorānurūpārdha-vārdhaka-yauvana-nava-yauvanādi-vayasa<BR>
eva tat-pitṛ-bhrātṛ-sakhi-prabhṛtayas te nikhila-vargā nānyām avasthām āśritā bhavanti |<BR>
<BR>
[41] anyac ca, yasya ca golokasya madhyam adhyāsya sphuṭatarāneka-sahasra-patrī-paricitam ajasram eva khalv amalaṃ mahā-maṇi-kamalaṃ gokula-nāmatayā nija-rūpaṃ nirūpayati, "go-gopāvāsa-vraja-rūpa-vraja evāham asmi" iti |<BR>
[42] nyāya-vinyastam eva ca khalv idam, rūḍhir yogam apaharati iti | yathā jalaja-śabdenāpsavya-mātraṃ nocyate, kintu kamalam eva | rūḍhitām eva khalv ākhyā-grahaṇam<BR>
āviṣkaroti | [43] śrī-śuka-devenāpy etad-apekṣayoktaṃ, bhagavān gokuleśvaraḥ iti | varaṭ-pratyayaḥ khalv atra śīlārthatā-paraḥ | tad eva cāmnātaṃ gokulaṃ vana-vaikuṇṭham iti |<BR>
<BR>
[44] atha śrīmad-vraja-rāja-tanūjatā-śīla-līlasya mahā-bhagavatas tadīya-karṇikāṃ-madhyam adhikṛtya nānā-varṇa-dhāmatayā nirvarṇita-maṇi-maya-mahā-dhāma nikāmam udbhrājate, yad eva svayam anantāṃśa-sambhūtam iti sphuṭam anantadhā prakāśate |<BR>
<BR>
yasmin kesara-visarān prācīrāṅgān samantataḥ samayā |<BR>
sadayā dāyādāyāḥ sopāsīnā vasanti gopālāḥ ||JGc_1,1.17|| [gīti]<BR>
<BR>
[45] gokulatābalatas tad api saṃvalate | tathā hi,<BR>
<BR>
aṃśā bhāgā dāyās tad-dhita-yogena dāyavantaś ca |<BR>
tat kila jāter bhāgā bakajiti te santi dāyavantaś ca ||JGc_1,1.18|| [gīti]<BR>
tasminn aṃśo yeṣām iti vā gamyo bahu-vrīhiḥ |<BR>
vrīhi-nibhas tat-premā teṣāṃ vṛttau tad-āśrayo yuktaḥ ||JGc_1,1.19|| [udgīti]<BR>
<BR>
[46] tad evam eṣāṃ tajjātitvam evoktaṃ śrī-śukena-<BR>
<BR>
evaṃ kakudminaṃ hatvā stūyamānaḥ svajātibhiḥ |<BR>
viveśa goṣṭhaṃ sabalo gopīnāṃ nayanotsavaḥ ||iti | (BhP 10.36.15)<BR>
<BR>
patrāṇi tatra kamale kamalālayānām<BR>
aṃśena keli-vipināni bhavanti yeṣu |<BR>
cintāmaṇi-prakara-sadmasu kalpa-vṛkṣa-<BR>
lakṣāvṛteṣu nibhṛtaṃ ramate mukundaḥ ||JGc_1,1.20|| [vasantatilakā]<BR>
<BR>
tatrādhirājyaṃ kila rādhikām anu<BR>
prattaṃ priyeṇeti purāṇa-viśrutam |<BR>
ahaṃ tu manye punar-uktam eva tad<BR>
guṇena tasyāḥ sa ca yad vaśaṃ-gataḥ ||JGc_1,1.21|| [upajāti 12]<BR>
<BR>
[47] iha ca pūrvaṃ yad eva śrī-parama-puruṣa-śabdābhyām adhyavasitaṃ, tad evādhyavasīyate | tāsu kevalāsu vraja-rāja-suta-vadhū-bhāvasya labdha-prasiddhitāṃ vinā<BR>
vraja-kamala-sakala-patrāvaly-ādhipatyaṃ na prasidhyatīti |<BR>
<BR>
[48] atha kiñcit-kuñcita-kamala-patravad-unnata-pārśva-dvayāvayavatayā bahir<BR>
durlaṅgha-śṛṅga-maṇi-mayālavāla-śobhā-matrāṇāṃ patrāṇām antarāleṣu keśarād avatīrṇāni vistīrṇāni pṛthak pṛthag upaniṣkarāṇi virājante | teṣām agrima-sandhiṣu sphuṭam adhimadhya-madhyam adhyasta-samasteśa-goṣṭhāni goṣṭhāni vibhrājante |<BR>
ataeva tatparyantasya tasya gokulatāvakalitā |<BR>
<BR>
tatrāpi doha-samayaṃ samayā samena<BR>
go-vṛnda-pāla-valayena niviśya paśyan |<BR>
cintāmaṇi-pracita-sadmasu kalpa-śākhi-<BR>
padmāvṛteṣu surabhīr abhipāti kṛṣṇaḥ ||JGc_1,1.22|| [vasantatilakā]<BR>
<BR>
[49] yasya ca samīpagānām ālaya-rūpasya kamalasya sarvataś caturasraṃ bhavati, tad idaṃ sarvaṃ vṛndāvanam iti vadanti | tad-bahir-antaraṃ samasta-dīpāyamānaḥ sa<BR>
mahā-dvīpāyamānaḥ parama-suveśaḥ sarvaś ca deśaḥ śvetadvīpa ity ācakṣate goloka iti ca | yas tu bahir-bhāgaḥ sāgaravad aparicchedyas tatra vigata-śokā dhāritra-nibha-vicitra-lokāḥ salokā vidyante | patra-sthitāni tu vanāni keli-vṛndāvanānīti bhaṇanti | yathoktaṃ<BR>
pāñcarātre - mahāvṛndāvanaṃ tatra kelivṛndāvanāni ca iti |<BR>
<BR>
[50] atha caturasram anu kamalāt patayālutayā paritaḥ sravantīr madhu-dhārāḥ pibanta iva punar uparata-tat-pānāya vamanta iva ca dakṣiṇa-paścimayoḥ sarvataḥ parvataḥ parvata-ṣaṭ-padā dṛśyante | yatra ca tatrāpi mahā-maṇi-maya-kūṭa-ghanaḥ śrī-govardhanaḥ  kuṭī-bhūta-mahā-nidhivad akharvam ānanda-garvaṃ sarvādhipater apy āvirbhāvayati |<BR>
<BR>
[51] śrī-govardhana-nāmā cāyaṃ ramaṇīya-maṇi-śilābhiḥ samāsanam āsanam,<BR>
khagāvali-kalita-kākalībhiḥ svāgataṃ svāgatam,<BR>
śyāmāka-dūrvābja-viṣṇukrāntāparyag-ākrānta-tiryag-nirjharibhir niṣpādyaṃ pādyam,<BR>
cañcan-mṛga-caraṇa-nyañcad-akṣata-darbhānantāṅkuraiḥ samarghyam arghyam,<BR>
tīra-sanīḍa-jātī-lavaṅga-kakkola-saṅgata-pallalair alam ācamanīyam ācamanīyam,<BR>
nava-nava-nava-prasūta-gavī-navīna-snuta-kṣīra-pariṇata-dadhi-tat-prasṛta-ghṛta-śabalanais tarūpahṛta-madhuparkaṃ madhuparkam,<BR>
śikhara-śekhara-śilāsara-prakhara-dhārā-pātair anukṛta-snapana-paricaryā-prīti-majjanaṃ majjanam,<BR>
dukūlavad-anukūla-saṃśleṣa-svarṇa-varṇa-vṛkṣa-viśeṣa-valkalaiḥ kalita-sukha-vasanaṃ vasanam,<BR>
svabhāvānubandha-gandha-sugandha-śilā-śata-pariṇata-hari-candana-gaura-gairikaiś carcātiśayaṃ carcātiśayam,<BR>
praphulla-māla-mālatī-latādibhir nandita-sumanasaḥ sumanasaḥ,<BR>
gavyākhuravyāhati-jātāguru-dāru-dhūmair vyāhata-sarva-dhūpaṃ dhūpam,<BR>
divāpi vidyoti-maṇi-nikara-jyotibhiḥ sarva-sampad-uddīpaṃ dīpam,<BR>
mañjula-guñjāpiñchā-divi ncholīvāñchita-nirmāṇaiḥ kṛta-suṣamā-bharaṇam ābharaṇam,<BR>
abhilāṣānukūla-phala-mūla-valayaiḥ sarva-sukha-samāhāraṃ samāhāram,<BR>
puṣpa-vāsita-śītala-jala-valayita-punar-ācamanam anu vimala-parimalātula-tulasikā-pallavādibhir mukha-vāsanaṃ mukha-vāsanam,<BR>
marud-uccala-sphuṭa-puṣpa-sampac-campaka-dīpāvalyā sphuṭam ārātrikam ārātrikam,<BR>
ghana-kisalaya-valaya-saṅkula-bakula-mukha-śākhā-nikaraiḥ śobhāntaratamātapatram ātapatram,<BR>
malaya-marul-lava-calat-pallava-viśāla-śālair nandita-bhavya-janaṃ vyājanam,<BR>
nija-svara-vivekināṃ kekinām anekāṅga-kekābhiḥ kalilāsyaṃ lāsyam,<BR>
hari-veṇu-dhvani-bhram-kīcaka-kala-krama-ktākarsa-vanitānvita-śayyāyamāna-puspa-pāta-paryāyaiḥ kta-sarvātiśayanaṃ śayanam,<BR>
kākalī-kalila-kala-kokila-kulair labdha-saṅgānaṃ saṅgānam api hariṃ parikalayan pūrva-pūrva-siddha-nija-hari-dāsa-varyatāṃ paryāpayann āste |<BR>
<BR>
[52] kṛta-haridāsa-varya-saṅgā mānasa-gaṅgā ca sarva-sukha-sthemani kṛṣṇa-premaṇi mānasa-drava-mayīti kila tan-nāmatayā tāṃ varṇayanty upaślokayanti ca-<BR>
<BR>
svalpenāghajid-aṃśa-vāmana-pada-sparśena gaṅgā sadā<BR>
sarvāgha-praśamany abhūd api śivasyārūḍha-mūrdhājani |<BR>
svenaivāghajitā sadā viharatā brahmeśa-lakṣmī-jayi-<BR>
prāśastyena saha vrajena militā gaṅgāparā kiṃ punaḥ ||JGc_1,1.23|| [śārdūlā]<BR>
<BR>
[53] atha yatrāpy uttara-pūrvayoḥ kasyānanda-vraja-rūpasya vrajasyālindād adūrabhaveti kila kālindīti-nāmnī yamunā vilasati | yā khalu-<BR>
<BR>
kadācid dhārābhir vahati hari-ratna-drava-nibhā<BR>
kadācit stabdhāṅgī sphurati hari-ratna-kṣitir iva |<BR>
kramād veṇau tasmin na nadati nadaty arka-tanayā<BR>
jalasthalyoḥ śarma prasavati hareḥ sevana-vidhau ||JGc_1,1.24|| [śikhariṇī]<BR>
<BR>
paśyantī jalajekṣaṇā ghana-rasāvarta-śrutiḥ śṛṇvatī<BR>
jighrantī jhaṣa-nāsikā tarala-dor āliṅganaṃ kurvatī |<BR>
jalpantīva ca haṃsa-cakra-vadanā nīrātmanā kṛṣṇa-bhāg<BR>
yā kṛṣṇā bata sātha kīdṛg asakṛd devyātmanā ceṣṭate ||JGc_1,1.25|| [śārdūlā]<BR>
<BR>
[54] yatra ca sarvatra sarāṃsi caivam utprekṣyante-<BR>
<BR>
vraja-vipina-vibhāge niścalo yasya vāsaḥ<BR>
svayam ayam apareṣāṃ poṣako jañjanīti |<BR>
kalaya vara-sarāṃsi srotasām atra vṛndair<BR>
vidadhati yamunādi-dvīpinīḥ shīta-toyāḥ ||JGc_1,1.26|| [mālinī]<BR>
<BR>
yatra ca-<BR>
kāścit paṅka-kairavāvali-lasat-srotasvatī-prāntagā<BR>
nānā-puṣpa-vanī-virājad avanī-madhya-sthitāḥ kāścana |<BR>
kekā-jhaṅkṛti-mat-kuhū-madhuritāḥ kāntāṅga-carcācitā<BR>
nāsādṛk-śravasaḥ sadāpi sukhadā rāsāṅkitā bhūmayaḥ ||JGc_1,1.27|| [śārdūlā]<BR>
<BR>
kiṃ ca-<BR>
bhāṇḍīras taraṇi-padaṃ samunnater na<BR>
prāyātaḥ param iha kintu vistṛteś ca |<BR>
tac-chākhāḥ pariviharann avāra-pāre<BR>
kālindyā muhur abhiyāti gopa-saṅghaḥ ||JGc_1,1.28|| [praharṣiṇī]<BR>
<BR>
tathā-<BR>
kvacit sadmābhāsa-prakaṭa-balavat-koṭara-ghaṭaḥ<BR>
kvacit palyaṅkābha-prathita-pṛthu-śākhā-sukhatamaḥ |<BR>
kvacid dolātulya-grathita-latikā-pāli-valitaḥ<BR>
sadāsau bhāṇḍīraḥ kam iva hari-keliṃ na tanute ||JGc_1,1.29|| [śikhariṇī]<BR>
<BR>
tad-udīcīm anudeśaḥ<BR>
prathayati saukhyāni rāma-ghaṭṭākhyaḥ |<BR>
yatra ca rāmaṃ kurvan<BR>
sukhayati rāmaḥ sarāmatām añcan ||JGc_1,1.30|| [gītiḥ]<BR>
<BR>
[55] atha tasya lokasya loaka-pālair varaṇīyāni vimāna-cāriṇāṃ varāṇyāvaraṇāni sura-vartmani varīvṛtati | yatra ca vāsudevādi-saṃjñaṃ svayam eva caturvyūha-vṛndaṃ loka-pālāyamānaṃ senā-vyūhatām urarīcarīkarīti | tatra ca puruṣārthādayaḥ ke varākāḥ ?<BR>
<BR>
[56] tad evaṃ sati goloka-nāmāyaṃ lokaḥ parama-mānyaḥ sāmānyatayāpi kena varṇyatām ? yaḥ khalv amṛta-sindhur ity amṛtāndhasaḥ, yaśasaḥ savayā iti kavayaḥ, vicitrī-dharmākṛtir iti viśvakarmāṇaḥ, ānandānāṃ brahma-sākṣād iti brahmānubhavinaḥ, premā svayaṃ vyakta iti bhagavad-bhaktā manyanta ity aneka-mata-parāmṛṣṭatayā dṛṣṭaḥ |<BR>
<BR>
kiṃ ca-<BR>
kiṃ tejaḥ kiṃ nu citraṃ kim uta naṭa-kalā kintarāṃ ko' pi lokaḥ<BR>
kiṃ vā premā sa sākṣād iha kalita-vapur yaḥ śukena pragītiḥ |<BR>
itthaṃ tal-lokapāla-pramukha-diviṣadāṃ saṃhatis tarkayantī<BR>
tasmin govinda-dhāmni pratidinam ayate sambhramaṃ ca bhramaṃ ca ||JGc_1,1.31|| [sragdharā]<BR>
<BR>
[57] tad evaṃ buddha-paddhatim apy atītavān asau lokaḥ prasabhaṃ buddhi-madhyam adhyārohati | yataḥ-<BR>
<BR>
ye ye prītiṃ dadati viṣayā ye ca tat-tad-vidūrās<BR>
teṣūtkaṇṭhā mama nahi kadāpy atra satyaṃ karomi |<BR>
kṛṣṇe snehaṃ bata vitanute yaś ca yatrāpi kṛṣṇaḥ<BR>
śaśval-lokaṃ sa tu sarabhasaṃ māṃ didṛkṣuṃ karoti ||JGc_1,1.32|| [mandākrāntā]<BR>
<BR>
yasyākarṇanam apy apūrvam amita-brahmāṇḍa-koṭi-vraje<BR>
vaikuṇṭheṣv api vāñchitaṃ kim aparaṃ yal-lālasā śrīr api |<BR>
goloke sa tu bāndhavāgrimatayā vibhrājate sarvadā<BR>
yeṣāṃ tan-madhurimṇi hanta mama hṛn majjan muhuḥ sajjati ||JGc_1,1.33|| [śārdūlā]<BR>
<BR>
[58] hanta kiṃ karavāṇi ? sahasaivārabdhavān etad varṇanam | nirvāhaṃ tu na paśyāmi | [59] yataḥ prathamataś caturasra-pari-hari-carita-cārutā-praṇidhāna evedṛśatā dṛśyate, yathā-<BR>
<BR>
gavāṃ kṣepaś cāraṃ prati sakhibhir ākrīḍa-paratā<BR>
muhus tāsāṃ dūre gamanam anusambhālana-vidhiḥ |<BR>
tad-āhvānaṃ tāsu kramam anuvisṛṣṭiḥ savayasāṃ<BR>
punaḥ krīḍāveśaḥ smṛti-padatayā kṣobhayati ||JGc_1,1.34|| [śikhariṇī]<BR>
<BR>
tatrāpi-<BR>
kva cāpi kṛṣṇa-rāmau tau kara-baddha-karau mithaḥ |<BR>
hasantau hāsayantau ca kurvāte cittam ākulam ||JGc_1,1.35|| [anuṣṭubh]<BR>
<BR>
kiṃ ca-<BR>
vṛkṣān aṅkurayantu vidruta-daśām adrīn nayantu drutaṃ<BR>
stambhaṃ cāmbhasi lambhayantu saritāṃ kiṃ vā pratīcīnatām |<BR>
veṇu-dhvāna-ghaṭā yato' tinikaṭāḥ kasmād akasmād balāt<BR>
karṇābhyarṇa-gatā iva sphuṭam amūn dhunvanti tad-dhyāyinaḥ ||JGc_1,1.36|| [śārdūlā]<BR>
<BR>
[60] yatas tad-anubhavināṃ sukhaṃ tu manasi sphurad api na vaktum īśyate |<BR>
<BR>
yasmin harir yāti vihāra-hetos<BR>
tasmin mudā phullati cet kuṭo' pi |<BR>
na tatra pṛcchā na ca vaktṛtā tan<BR>
na pṛcchyam etan na ca vācyam asti ||JGc_1,1.37|| [upajāti]<BR>
<BR>
[61] idaṃ ca sujana-matim atīvākarṣati |<BR>
<BR>
gāyanti tatra dhavalāḥ paripālayantaḥ<BR>
pārāvatīṃ madhura-rāgavatīm udasrāḥ |<BR>
janmādi-kṛṣṇa-caritāni ciraṃ gatāni<BR>
smṛtvā yataḥ sapadi muhyati sarva eva ||JGc_1,1.38|| [vasanta]<BR>
<BR>
[62] aho kutaḥ kuto vā manaḥ  saṃyamanīyam, yato goṣṭhāni ca tāni draṣṭuṃ manaḥ prasabham utkaṇṭhayanti | yathā-<BR>
<BR>
virājat-kastūrī-dyuti-parimalair gomaya-maya-<BR>
sphurac-cūrṇaiḥ sadma-pratikṛti-vapubhis taru-varaiḥ |<BR>
divā nūtnair vatsair niśi surabhijidbhiḥ surabhibhiḥ<BR>
samanād goṣṭhānii pratimati diśanti smṛti-śatam ||JGc_1,1.39|| [*2] [śikhariṇī]<BR>
[*2] The two latter lines are also found at the end of GC (uttara-campū 37v55).<BR>
<BR>
<BR>
sandhyayos tu-<BR>
vatsān mocayatāṃ dhanāni duhatāṃ dugdhāni sañcinvatāṃ<BR>
gāḥ sambhālayatāṃ gṛhān pracalatāṃ kṛṣṇaṃ puraḥ kurvatām |<BR>
tal-līlāḥ parigāyatāṃ pulakitām aśrāṇi cātanvatāṃ<BR>
gopānāṃ bata cittam uccita-madaṃ mac-cittam ākrāmati ||JGc_1,1.40|| [śārdūlā]<BR>
<BR>
[63] sadā caitāni rāja-vartmāni tat-kīrtana-catvarāṇīva prasabhaṃ mac-cittam ākarṣanti | tathā hi-<BR>
<BR>
rāmaḥ kṛṣṇaḥ kṛṣṇa-rāmau ca kṛṣṇaḥ<BR>
kṛṣṇaḥ kṛṣṇaḥ kṛṣṇa ity eṣa jalpaḥ |<BR>
yātāyātaṃ kurvatāṃ sarvadāpi<BR>
svairālāpe śrūyate tatra tatra ||JGc_1,1.41|| [śālinī]<BR>
<BR>
[64] śrī-kṛṣṇa-pramadānāṃ pramadānāṃ pramada-vana-pātrāṇi patrāṇi tu varṇyamānāni kavīnām apatrapām eva bibhrati, yatas tatratyaṃ sarvam eva citram iti duṣpratyāyatāṃ prāpnoti | yeṣu hi-<BR>
<BR>
kvacit kuñjāḥ sadma-bhramakara-rucais tair avayavaiḥ<BR>
kvacic citraiḥ sadmāny api tulita-kuñjāni śataśaḥ |<BR>
jalāni kvāpy udyat-kamala-valitāni pratipadaṃ<BR>
sthalāny apy evaṃ kvāpy atha kim iva kiṃ nirṇaya-padam ||JGc_1,1.42|| [śikhariṇī]<BR>
<BR>
sakhīnāṃ sāraṇya-tridaśa-sudṛśāṃ gāna-valanāṃ<BR>
muhuḥ prodyan-mūrcchāṃ madhu-madhura-rāga-praṇayinīm |<BR>
hari-premārta-strī-prathama-racitāṃ śṛṇvati jane<BR>
sukhaṃ vā duḥkhaṃ vety avakalayituṃ kaḥ prabhavati ||JGc_1,1.43|| [śikhariṇī]<BR>
<BR>
kvacid gānaṃ sūkṣmaṃ kvacid api ca tauryatrika-kalā<BR>
kvacit premṇā goṣṭhī kvacid api mahā-keli-kalahaḥ |<BR>
iti sphāraṃ tābhiḥ praṇaya-maya-sāraṃ viharaṇaṃ<BR>
harer dhyāyan nānā bhavati kavi-cittaṃ muhur api ||JGc_1,1.44|| [śikhariṇī]<BR>
<BR>
premā kāmati tat-kriyā kalahati stambhādi-bhāvāvalī<BR>
sakhyāṃ sañcarati śrutaṃ ca caritaṃ sarva-śrutaṃ laṅghati |<BR>
itthaṃ keli-kalā-kalāpa-kalitaṃ vṛndāvanāntar-vane<BR>
dampatyor nikhilaṃ vicāra-padavīm uddhūya vibhrājate ||JGc_1,1.45|| [śārdūla]<BR>
<BR>
akuṇṭhām utkaṇṭhāṃ vahati harir āsu pratipadaṃ<BR>
harāv apy etā yad vyatimilana-saukhyaṃ vijayate |<BR>
aho yasmād asmin nirupadhi sakhī-vṛndam ubhaya-<BR>
prakṛṣṭotkaṇṭhitvaṃ viśati tad idaṃ hanta kim iva ||JGc_1,1.46|| [śikhariṇī]<BR>
<BR>
api sundaratāṃ prati tāḥ, sundaratāṃ kila vahanti gopālyaḥ |<BR>
yan nirdūṣaṇa-bhūṣaṇa-, bhūṣaṇa-kṛṣṇe vibhūṣaṇāyante ||JGc_1,1.47|| [udgītiḥ]<BR>
<BR>
na bhajati lakṣmīs tulanām, iti kiṃ stutaye ghaṭeta rādhāyāḥ |<BR>
yā lakṣmīm api jetrīḥ, sva-rucā gopīḥ pṛthak kurute ||JGc_1,1.48|| [āryā]<BR>
<BR>
[65] tasmād asāmpratāya tu sāmpratāya mad-vidhāya svaṃ varṇayituṃ kim uta nirvarṇayitum-<BR>
<BR>
ravy-ādi-dyuti-jiṣṇu-divya-dharaṇi-kṣauṇī-ruhāntargata-<BR>
prāsāda-sthita-siṃha-pīṭha-mahasi cchannānya-dṛṣṭi-tviṣi |<BR>
spaṣṭātmīya-dṛśi prakīrṇaka-vikīrṇālī-hitālī-vṛtā<BR>
rādhā-mādhava-mādhurī-vara-sudhā tṛṣṇāṃ mudhā yacchati ||JGc_1,1.49|| [śārdūla]<BR>
<BR>
[66] tad evam ānanda-satra-patrādi-sthitānām upari sāndra-śākhābhir alakṣya-talānām analpa-kalpa-vṛkṣa-lakṣāṇām adhimadhyaṃ rāja-samāja-virājamānāṃ varṇita-mañju-kiñjalka-karṇikām adhivasantaḥ sadā lasataḥ sa-parivāra-vāra-surabhī-pāla-bhūpāla-kumārasya tasya sarva-cintātīta-cintāmaṇi-mayam akṣāmaṃ sapta-kakṣyārāmaṃ dhāma nikāmaṃ dhāma vistārayan netrāṇi vistārayati | tatra ca bhāsamānaṃ tad āvāsam abhitaḥ satatam upaparārdhe gaṇanīyānāṃ sajātīyānām advitīyā vasatiḥ | seyam abhisnihya vandibhiḥ sandihyate |<BR>
<BR>
abjaṃ tad āliṅgitum abja-bandhor<BR>
bandhur yayau kiṃ pariveṣa eṣaḥ |<BR>
gopālayānāṃ valayāvalir vā<BR>
gopeśa-veśmābhita evam asti ||JGc_1,1.50|| iti | [indravajrā]<BR>
<BR>
[67] tad-vāsinas tv evaṃ stūyante-<BR>
arthāḥ sarva-janārthanām atigatāḥ kāmā nikāmāgrimā<BR>
dharmāḥ karmaṭha-deva-dharma-mahitā mokṣāś ca mokṣātigāḥ |<BR>
teṣāṃ tatra vasanti sevakatayā kṛṣṇāya tṛṣṇā-juṣāṃ<BR>
yad-dhāmārtha-suhṛt-priyātma-tanaya-prāṇāśayās tat-kṛte ||JGc_1,1.51|| [śārdūlā]<BR>
<BR>
netraṃ śrotraṃ cittam apy anyad anyat<BR>
tucchaṃ yasmin bhāti kṛṣṇaṃ vinā tu |<BR>
ghoṣe tasmiṃś cakṣuṣaś cakṣur evaṃ<BR>
śrautī vārtā paśya dṛśyā vibhāti ||JGc_1,1.52|| [śālinī]<BR>
<BR>
vibhrājante sūtra-sañcāra-vidyā<BR>
pāñcālyaḥ kiṃ viśva-vismāyanāya |<BR>
kiṃ vā gopāḥ svāntare kṛṣṇa-bhāvair<BR>
baddhāḥ santas tatra tatra bhramanti ||JGc_1,1.53|| [śālinī]<BR>
<BR>
kiṃ ca-<BR>
pitāyaṃ māteyaṃ pitṛ-sahaja-vargaḥ svayam asau<BR>
tathaivānye cānya-prathita-hita-sambandha-mahitāḥ |<BR>
vraje khyātir yaiṣā bakaripu-gaṇe bhāti khalu tāṃ<BR>
kvacit tulyaḥ premā pathikam anu śaśvad bhramayati ||JGc_1,1.54|| [śikhariṇī]<BR>
<BR>
[68] athānyad api kim api vibhāvya sambhāvyate | tad yadi satām anubhavam apy anubhavitā, tadā bhavyam eva khaly bhavyam, na cen navya-kāvyatā tu na vyabhicaritā | athavā, tathāpi yat kiñcid api teṣāṃ vāñchitaṃ syād eveti sarva añcitam eva manyāmahe |<BR>
<BR>
[69] tat tu sambhāvanaṃ, yathā-atha gopāvāsābhyantare tādṛśām eva sabhyānāṃ labhyā sabhāvalir upalabhyate,<BR>
yatra bhūri-vaicitrī-dhurāṇi mahā-gopurāṇi purāṇīva virājante,<BR>
yeṣāṃ panthānaḥ kila kiñjalka-valaja-paryantāḥ samastād vibhrājante,<BR>
yatra ca parasparam abhimukhāḥ sumukhā mahāntas te gṛhā mithaḥ pṛthula-śobhā loka-spṛhā iva vimṛśya dṛśyante,<BR>
yatra ca siṃha-saṃhananānāṃ puruṣa-siṃhānāṃ niścalāṅghrīṇi mahā-siṃhāsanāni vicitratayā netrāṇāṃ paribṛṃhaṇatām aṃhante,<BR>
yatra ca parāvara-kakṣyā-vāsi-loka-lakṣāṇi samam eva samakṣāṇi santi, mithaḥ sukha-śatāni varṣanti,<BR>
yatra caikatrāsīnānām anyatrāpi rūpaka-kāvya iva pratirūpāṇi rūpāṇi pratīyante-na ca tāni kevalāni, api tu pratidhvanayaś ca dhvani-kāvya iva dhvanitayā vibhāvyante, yataḥ svacchāntaḥ-karaṇā mahāntaḥ khalu para-guṇāntarāṇy api āyacchantīti prathitiḥ prathīyasī; yadā ca tathā prathīyante vibhāvyante ca, tadā hy āgantukā nānā-janās tat-tad-rūpāṇāṃ jānānāḥ paritaḥ parihāsyante;<BR>
yatra ca kutrāpi yadā sadā paramānanda-syanda-sandoha-dohana-kānti-kandalī-lambhita-sukha-tandraḥ śrīman-nanda-kula-candraḥ svayam āloka-sudhayā loka-cakṣuś-cakora-vārapārāṇām āpūrayati, tadā tūtsavānām api mahān utsavaḥ sphurati |<BR>
<BR>
[70] atha sabhā-valayam antarā ca kakṣyā-pañcakatayā labdha-bodhaḥ sarva-cittāvarodhaḥ sa tu vraja-nṛpāvarodhaḥ samudbhrājate | tatra tam eva hi saha-mātara-pitarādi-vṛndaḥ śrī-govindaḥ svayam āvasati | yatra sabhā-valayāntar-antaḥ paritaḥ parītaś catasro' py antaḥ pṛthag-avarodha-lakṣāḥ kakṣyā lakṣyante | anyā ca pañcamī dhanyā sarva-madhya-labdha-nyāsatayā yatra citrīyate, yasyāṃ tu mahā-prāṅgaṇa-saṅginyāṃ pratīcīm anu svāntara-aṅgam aṅgaṇam aṅgaṇaṃ parito nikāyānāṃ nikāyaḥ sarvato' pi śreyasyā śrīmad-vraja-nara-deva-preyasyā samāśriyate | udīcīm anu sukha-mayūkha-rohiṇyā rohiṇyā | prācīm anu samasta-kṛta-sevena śrīmad-vraja-naradevena | avācīm anu svajana-sabhājana-bhojanāpavarjana-prayojana-sāmagryā |<BR>
<BR>
[71] atha tad-bahir bahir antaḥ-pura-prayuta-vibhāga-pracurāṇāṃ parama-santuṣṭa-jana-puṣṭānāṃ catuṣṭayīnāṃ ca kakṣyāṇāṃ paścān niścita-paścimādi-kakubhaṃ śubhāṃ rītim avalambya sakala-śarma-dṛśvarī śrīmad-vrajeśvarī rāma-ghaṭṭābhirāmaḥ śrīmad-balarāmaḥ sarva-loka-gatiḥ śrīmad-vrajādhipatiḥ sa ca govardhanānandanaḥ śrīmad-vrajādhipati-nandanaḥ patir atīva rājate |<BR>
<BR>
[72] tatra cāharahar aviraha-rahaḥ-keli-kalita-tṛṣṇayo rāma-kṛṣṇayor vikhyāta-tat-tan-nāmasu madhyama-kakṣyā-dvaya-dhāmasu parama-ramā-gaṇa-śreyasīnāṃ preyasīnām āvāsa-prāsādāvalir udbhāsate; [73] yatra cāveśanam anu sāveśaṃ nānā-kalā-kalāpaṃ kalayantīnām ālīnāṃ nija-nija-yūtha-varūthapāyāḥ paramāpūrva-pūrva-pūrvānurāgādi-kathānikāyāṃ gāyantīnāṃ madhu-madhura-kākalī-kulāni tatrakīyaṃ sarvaṃ tarv-antam ārdrīkurvanti, kim uta bahu-kaṣṭa-sṛṣṭatayā mithunī-bhūtaṃ tat tan mithunam |<BR>
<BR>
[74] tayor dvayor āvaraṇatayā lakṣye ye cānyatare pratyantara-kakṣyam eka-bhūma-dvi-bhūmatādi-prakāreṇādhika-bhūmikā-racanābhir uccatara-rītikāyāḥ samāna-māna-gṛha-sva-sva-vīthikāyā dhāriṇī goloka-dharaṇī-loka-hāriṇī bhavati | tatra sarvās tu gṛha-lekhā-maṇi-bhitti-sambadhya-madhya-rekhā-labdha-dvaividhyā samantād ubhayataḥ-sthita-dvāratayā paraspara-sammukhatā-śobhānandita-dig-antāḥ kaimutyam āsādayanti |<BR>
<BR>
[76] yatra ca sarva-madhyamāvarodhasyādhimadhyaṃ bṛhat-prāṅgaṇam adhikṛtyākhaṇḍa-puṭa-bhedana-mukuṭa-bhaṅgī-laṅginaṃ niśreṇi-śreṇi-miśrāntaḥ-śvabhra-śubhra-laghu-laghu-dvāra-sukhāroha-sañcāra-merv-ākāra-cārv-aṅga-kuṭṭimād upari paritaḥ stambha-vāra-saṅgatam agāram ekaṃ sarvataś calat-patākam avalokyate | [77] yadā ca tasya sarva-kakudam udañcitasya dhiṣṇyasya purūpari cālaṅkariṣṇutayā śrī-kṛṣṇaḥ svayaṃ vartiṣṇur bhavati, tadā sarva-jiṣṇu-tad-uparicariṣṇu-jiṣṇu-nīla-maṇir iva kaṃ vā tal-loka-bhaviṣṇu-lokaṃ kānti-kandalībhir na puṣṇāti?<BR>
<BR>
[78] yā ceyaṃ karṇikāyām upari purī, tad-adhastād anyāpi samantād asti, kintu sā prati-kṛṣṇa-kāntā-dhāmany eva nijāṅgana-nibha-patra-paṅkti-sīmany eva cāyantrita-dvāra-gaṇeti pareṣām ajñātā, dyumaṇivan-maṇi-gaṇa-samujjvalālaya-kalāpā, vātānīta-sujāta-parimala-sampātā, nirjanatā-janita-svairatānārata-rati-pradā, śayyāsana-cchatra-cāmarādi-sāmagrīti-bahula-śatī-prītidā-nānā-krīḍā-bhāṇḍa-maṇḍala-maṇḍitākhaṇḍa-maṇḍapā, tat-tac-ceṣṭādhiṣṭhāna-nara-mṛga-pakṣi-pratikṛti-lakṣa-vilakṣitā preyasīṣu vibhakta-pradeśa-viśeṣā śeṣālayāyate | yatratyena pathā yathāvat preyasī-nāmānandanaḥ śrīmān nanda-nandanas tatra patra-samudyad-udyāna-vṛndam amūbhir anuvindann atīva nandati | tasmād udyānād antar-dvāreṇa caturasraṃ
pratyudyānam api vindati |<BR>
<BR>
[79] evaṃ śrī-balarāmasya rāma-ghaṭṭākhya-nija-krīḍā-vana-gamanaṃ ca tala-vartmanaiva vartate, kintu saṃkṣiptatayā nihitena patrāvali-paryantāla-vāla-pihitena mantavyam |<BR>
<BR>
[80] tām etām uparigatāṃ śrīmad-vrajeśvara-purīṃ pari tu ślokāḥ parigīyante-<BR>
<BR>
yastāṃ patākā mṛdu-vāta-kampitā<BR>
nānāmukhībhāvam itāḥ punaḥ punaḥ |<BR>
saurabhyam āyāti yadā yatas tadā<BR>
vivṛtya paśyanti diśām amūm iva ||JGc_1,1.55|| [upajāti 12]<BR>
<BR>
nityaṃ sudhā-dhāmaja-dhāma-saṅgataḥ<BR>
pūrṇāṅgatām aṅgala-saṅgatiṃ gatāḥ |<BR>
yatrāpi kumbhā vidhu-kānta-sambhavāḥ<BR>
kūṭāntaratva-mukuṭā iva sthitāḥ ||JGc_1,1.56|| [indravaṃśā]<BR>
<BR>
yatrānvitā kumbhā vidhukānta-sambhavāḥ<BR>
kūṭāntaratna-mukuṭā iva sthitāḥ |<BR>
yatrānvitā svacchatayā vibhātayā<BR>
hīrādi-ratna-cchadir ālir īkṣyate ||JGc_1,1.57|| [indravaṃśā]<BR>
<BR>
mayūra-pārāvata-kokilādyā<BR>
vasatni yasyāṃ tu vināpi yatnam |<BR>
śabdāyamānā vipinasya tair ye<BR>
vivāda-saṃvādavad ācaranti ||JGc_1,1.58|| [upajāti 11]<BR>
vicitra-ratnāvali-citra-carcitā<BR>
sauvarṇa-bhittiḥ paritaś cakāsatī |<BR>
gopāla-bālyādii-vilāsa-mādhurīḥ<BR>
sākṣād ivālakṣayate śiśūn api ||JGc_1,1.59|| [upajāti 12]<BR>
<BR>
vistāritotsaṅga-nibhair alindaiḥ<BR>
śliṣyanti kṛṣṇaṃ bhavanāni nityam |<BR>
yeṣāṃ sadāntar nivasanti te tad-<BR>
bhaktā amī tādṛśatāṃ vrajanti ||JGc_1,1.60|| [indravajrā]<BR>
<BR>
prāṅgaṇāni maṇi-darpaṇa-cchavīny<BR>
ullasanti sadanāvalīm anu |<BR>
yeṣu nūtana-vadhūr bakāntakaṃ<BR>
vrīḍa-namra-vadanāpi vīkṣate ||JGc_1,1.61|| [svāgatā]<BR>
<BR>
candrakānta-maṇi-baddha-bhūtale<BR>
palvalāni ca lasanti sarvataḥ |<BR>
rādhikādi-mukha-kānti kandalī<BR>
yāni pūrayanti hanta sarvadā ||JGc_1,1.62|| [svāgatā]<BR>
<BR>
lokaḥ śrīnātha-loka-pratiruci-vijayī kānanaṃ śrī-spṛhājid-<BR>
vāsaḥ śrī-rājadhānī-nikhila-śubha-rucāṃ vāsinas te ta eva |<BR>
bhoktā kṛṣṇaḥ sa bhogyaḥ praṇaya-madhurimā śaśvad ity evam asmin<BR>
pratyekaṃ sarvam antaḥkaraṇam atigataṃ kas tad-antaṃ labheta ||JGc_1,1.63|| [sragdharā]<BR>
<BR>
[81] tat-prema-śarmaṇāṃ sarvātiśayi-dharmatāyām aham api marma-vettā, yataḥ-<BR>
<BR>
harir gopa-kṣauṇī-pati-mithunam anye ca vibudhā<BR>
na naḥ krūraṃ cittaṃ mṛdulayitum īśā lavam api |<BR>
aho teṣāṃ premā vilasati harau yas tu balavān<BR>
harer vā yas teṣu drutayati sa eva pratipadam ||JGc_1,1.64|| [śikhariṇī]<BR>
<BR>
[82] ataḥ sarvataḥ kṣemāṇāṃ sa eva premā sarvatra sphurati | tathā hi-<BR>
<BR>
hariḥ premā sākṣād iva bhavati kiṃ vā vraja-janas<BR>
tayor ekasmiṃś ca sphurati sa hi śaśvat sphurati naḥ |<BR>
idaṃ vāraṃ vāraṃ vidhi-śiva-surarṣi-prabhṛtayaḥ<BR>
sphuṭaṃ kartuṃ śaktiṃ dadhati natarāṃ yat kiyad api ||JGc_1,1.65|| [śikhariṇī]<BR>
<BR>
[83] sa tu paramāścarya-caryaḥ, yataḥ-<BR>
<BR>
tadīyānāṃ premā yad api kṛti-caryātiga-sukhaas<BR>
tathāpy uccair hetur bhavati hari-sāhāyaka-vidhau |<BR>
jagat-kārye yadvac chruti-mata-para-brahma nitarām<BR>
acintyo yo bhāvaḥ sa hi na hi vitarkaṃ viṣahate ||JGc_1,1.66|| [śikhariṇī]<BR>
<BR>
[84] yasmād evaṃ sa eva cittam ākarṣati, tasmāt-<BR>
<BR>
jñātvā karma svayam uta parāt kṛṣṇa-tṛṣṇānukūlaṃ<BR>
tasminn antar bahir api sadā gopa-rājāvarodhe |<BR>
yātāyātaṃ muhur atitarāṃ kurvatām ādṛtānām<BR>
apy utkaṇṭhācalita-manasāṃ mānasaṃ bhāvam īhe ||JGc_1,1.67|| [mandākrāntā]<BR>
<BR>
[85] tatratyānāṃ samūhāvalokanaṃ tu parama-paramādbhutam, tathā hi-<BR>
<BR>
udghūrṇante priya-parijanāḥ snigdha-bhāvā yathā-svaṃ<BR>
gopa-kṣauṇī-patim anugatās tasya cātma-dvitīyām |<BR>
yau premākhya-prabala-raśanā-yantranāt kṛṣṇa-kānti-<BR>
jyotiś-cakre ravi-śaśi-tanū ye ca nakṣatra-saṅghāḥ ||JGc_1,1.68|| [mandākrāntā]<BR>
<BR>
[86] gānaṃ tu pratigaṇaṃ sādhāraṇam api kañcid viśeṣaṃ vahati, yathā-<BR>
<BR>
janmādy-arbhakatā hareḥ pravayasāṃ madhye-sabhaṃ prāyaśaḥ<BR>
paugaṇḍādiṣu nirjarāri-vijiteḥ prāyaḥ suhṛn-maṇḍale |<BR>
kāliyāidiṣu durjaneṣv api kṛpā-bhakta-vraje' nalpaśaḥ<BR>
prāyenātmani rāga-rītir abhitaḥ kāntā-gaṇe gīyate ||JGc_1,1.69|| [śārdūlā]<BR>
<BR>
tatra ca-<BR>
<BR>
saṅgāne ced bhajati murajid-bhakta-mātraṃ vimohaṃ<BR>
śarmāśarmāpy anumiti-miyān tarhi na prekṣakāṇām |<BR>
śāntir dāsyaṃ sahacara-daśā vatsalatvaṃ tathānyad<BR>
gacched eṣāṃ hṛdi katham iha kṣīra-vār-vad vivekam ||JGc_1,1.70|| [mandākrāntā]<BR>
<BR>
[87] hanta! padya-dvayam idam ālole manasi udbhūya tad evāndolayati | yathā-<BR>
<BR>
mātar mātar janani mama tad dehi dehīti śabdair<BR>
vatsāyuṣman suta vadasi kiṃ prāṇa-lālyeti cārdraiḥ |<BR>
nānālāpa-praṇaya-valitā māṃ balāt sneha-mudrā<BR>
tasmin goṣṭhe smarayatitarāṃ tau savitrī-kumārau ||JGc_1,1.71|| [mandākrāntā]<BR>
<BR>
geheśi tvaṃ carita-sukṛtā hanta vatsas tvad-agre<BR>
vakti psāti prathayati ruciṃ yācate jāhasīti |<BR>
ardhād evaṃ sthagita-vacanaṃ sneha-pūrād vrajeśaṃ<BR>
dhyāyed vṛttiṃ bata na labhate man-mano bambhramīti ||JGc_1,1.72|| [mandākrāntā]<BR>
<BR>
iti śrī-śrī-gopāla-campūm anu<BR>
śrī-goloka-rūpa-nirūpaṇaṃ nāma<BR>
prathamaṃ pūraṇam<BR>
<BR>
||1||<BR>
<BR>
<BR>
*************************************************************<BR>
<BR>
(2)<BR>
<BR>
atha dvitīyaṃ pūraṇam<BR>
<BR>
śrī-rādhā-kṛṣṇābhyāṃ namaḥ |||<BR>
<BR>
[1] atha kathā-prathanāya grathanam idam ārabhyate | [2] svabhajana-lasan-mānasa-san-mānada-janmādi-līlā-bhavyāya bhuvy āvirbhāvitasya tasya nija-vraja-loka-cakrasya dantavakraṃ hatavatā śrī-bhagavatā tatra vigata-sarva-śoke goloke punar api saṃśleṣaḥ sādhita iti campū-dvayasya pratisampūrti-vakṣyamāṇa-sapramāṇa-kathā-lakṣyatayā viviktam eva vyaktīkariṣyate |<BR>
<BR>
siddhe tatra tu saṃśleṣe kutrāpi rātriviśeṣe śeṣe golokādvandva-mahendra-dvāri hāri dundubhi-dvandvam unnanāda |  nāda-viśeṣa-miṣeṇānandam evedam ujjagāreti matvā, loko' py ujjajāgāra |  na ca sa eva kevalaḥ, kintu kṛṣṇāvaloka-tṛṣṇayā saha, yathā kamala-samūhaḥ parimala-dhārayā |  atha nija-nija-vṛndinaḥ sūta-māgadha-vandinaḥ śrīman-nanda-rāja-pura-virājamāna-bṛṃhita-siṃha-dvāri sarvordhvaṃ vindamānāṃ candra-śālikām adhiruhya, nūtanāni pūtanādi-dantavakrānta-durbuddhi-śakrāri-cakra-vadha-sambaddhāni virudādi-cchandāṃsi svacchandatayā naṭanta ivāparyantaṃ paṭhantaḥ samantād eva jana-sandoham ānanda-dohaṃ lambhayāmāsuḥ | sānurāga-rāgāvali-vibhāga-laṅgima-saṅgīta-saṅgi-tal-līlā-kathākulam apy ākalayāmāsuḥ
|<BR>
<BR>
[3] tadā muhur api harer avadāna-gānato labdha-toṣa-poṣā ghoṣādhipati-dampati-mukhāḥ parama-sukhād atiśasta-vastrālaṅkāra-bhāraṃ tebhyaḥ svayam īhayā vihāpayāmāsuḥ |  kintu śravaṇe' pi tṛptir na kptim avāpa, kathaṃ vā tatrāvaśyam eva vaśanīyā sātiḥ sātim āsīdatu?  tad anu ca samudbhūta-prema-rasa-rāśir vraja-vāri-rāśiḥ svayam eva nija-nija-hṛdayaṅgama-vraja-maṅgala-śyāmalāṅga-saṅgāna-taraṅga-saṅgha-saṅgitayā viśva-vismaya-kāritāṃ saṅgatavān |  tatra ca, gīyamānatayā sannidhīyamānasya tadīya-yaśasaś candramasaḥ samatām anumimīmahe |<BR>
<BR>
[4] yadā tu śrīla-gopāla-līlā-gāna-grahilā mahilā gātum ārabdhās tadā sarva eva satṛṣṇās tūṣṇīm āsan, kṛṣṇa-muralī-kākalīm anu kokilā iva |  yad eva gānaṃ vaidagdhī-digdha-kaṅkanādi-jhaṅkārālaṅkṛta-manthāna-nirghoṣaḥ svara-tālādi-dānam iva kurvāṇaḥ sva-poṣaṃ pupoṣa |<BR>
<BR>
[5] tad evaṃ sati, sarvataḥ-sāreṇa sapramāṇa-varṇayitavyānusāreṇāpagatāpara-pati-bhramāḥ sarvā eva vraja-ramā māravāṇa-dalita-marmāṇas tad-eka-sevā-<BR>
dharmyeṣu nija-nija-harmyeṣu samam eva labdhāgamanaṃ tam ekam eva ramaṇaṃ ramaṇatāṃ gamayamānā na virāmam icchantīti sakhībhir eva prābhātikarāgamaya-gāna-narmaṇā tasmād uparamayāmāsire |<BR>
<BR>
[6] tac ca na sahasā, kintu kramaśaḥ |  tathā hi,<BR>
<BR>
bāhū viślathitau ślathīkṛtam uro vaktraṃ daracyāvitaṃ,<BR>
talpād utthitam ekadā vinimayenālambya yatnān muhuḥ |<BR>
yābhyāṃ sparśasukhāgraho' pi damitas tābhyāṃ haripreyasī<BR>
vyaktibhyāṃ bata soḍham atra sahasākraṣṭuṃ na dṛṣṭiṃ mithaḥ ||JGc_1,2.1||                                   [śārdūlavikrīḍitā]<BR>
[7] hanta, tāsu ca sarvādhikā yā tu rādhikā, sā khalu tad-ārambha-sambhavād eva prāyaḥ sarvadā mūrcchām ṛcchati |  yatra ca,<BR>
<BR>
     "pūrvānurāga-galitāṃ mama lambhane' pi<BR>
          lokāpavāda-dalitām atha mad-viyuktau |<BR>
     dāvānala-jvalita-jāti-vanī-sadṛkṣām<BR>
          etāṃ kathaṃ katham ahaṃ bata sāntvayāmi?" ||JGc_1,2.2|| [vasantatilakā]<BR>
<BR>
iti sadā bhāvayantaṃ, samprati cātivyagrībhavantaṃ vraja-yuvarājaṃ prati samāśvāsanayā viśvāsanayā ca tāṃ vyavahitāṃ kurvāṇāḥ, prāṇa-tulyāḥ paramālyas tadīya-tāmbūlodgārādi-saṃvalanayā cetanām ālambayanti; samantād api sāntvitām atha pṛcchanti ca, "hanta, keyaṃ tava rītiḥ?" iti |<BR>
<BR>
[8] sā punaḥ sāsram āśrāvayati,<BR>
     "na mūrkha-dhīr asmi na vā durāgrahā<BR>
          śarīra-bhogeṣu na vātilālasā |<BR>
     kintu vrajādhīśa-sutasya te guṇā<BR>
          balād apasmāra-daśāṃ nayanti mām ||JGc_1,2.3|| [vaṃśasthavilā]<BR>
<BR>
[9] "kiṃ kurmahe?  yayā marma-pīḍayā kvacana ca śarma na labhāmahe vayam" iti |<BR>
<BR>
[10] atha punar vyākulī-bhavantī sā śubhra-dantī rasāntareṇa tābhiḥ sāntvitī-kriyate |  tad-dine tu tad idam ācacakṣe: "aśeṣa-maṅgala-saṅgatācaraṇānāṃ śrī-vrajeśa-gṛhiṇī-caraṇānām ādeśa-praveśa āsīt, æhanta, sarvā evārvācīna-vayasaḥ samāgatāḥ, mat-prāṇādhikā rādhikā katham adhunāpi nāgatā?' iti |"  tad evam avadhāritavatī śrī-rādhāpi sāvadhānī-bhavantī, śīghram eva prātar aucitīṃ vidhāya, sarvābhir evopaśāya-viśāya-valitābhiḥ kalyam ākalya militābhir lalitā-viśākhādi-sakhibhiḥ sārdhaṃ śrī-vrajādhīśvaryā dhāma jagāma |  gatvā ca, parama-kānta-sva-kānti-kandalībhir antima-gatābhīra-kāntāḥ samantād apy antar-bahir api devayāmāsa | [11] yatra tāsāṃ nirnimeṣatā ca jātā |  sambhāvanāvatī bhāvanā ceyaṃ,<BR>
     "adhi-vidhu nīlāmbuja-yugam    api tila-puṣpaṃ sabandhūkam |<BR>
     yasyāṃ kanaka-latāyāṃ  seyaṃ kṛṣṇāṅganā citram ||JGc_1,2.4|| [upagīti]<BR>
<BR>
[12] atha bhakti-tṛṣṇaṅ-manāḥ kṛṣṇa-jananīm anu mānanīyatayā nijam ānanam avanīm avanīya nanāma | sā ca tāṃ saha-sabhyānandam abhyanandat | tatra ca,<BR>
<BR>
     asau caraṇayor natā śirasi hastam ādhatta sāpy<BR>
     asau bhuvi tathā sthitā kacam ajighrad utthāpya sā |<BR>
     asau kucita-vigrahā bhuja-tale nidhāyātha sā<BR>
     sa-bāṣpakam udaikṣata dvayam aho dvayoh kiṃ bruve? ||JGc_1,2.5|| [pṛthvī]<BR>
<BR>
[13] tad evam api rohiṇī-prabhṛtīnām ādarāya bhṛta-nibhṛta-saṅkocām ālocayantī rājñī tām anujajñe, "putri, vandasva vandana-yogyāḥ" iti |  sā ca ramya-guṇā puru-nipuṇā bhakti-pūrataḥ sarvā eva gurūr avanamya dūra-deśa eva niveśaṃ  vinata-vaktram āsasāda |<BR>
<BR>
[14] atha lalitādis tad-āli-pālir api tāsu guru-vanitāsu tadvad eva kṛta-varivasyā tasyā eva sadeśam upaviveśa | [15] tataś ca śrī-rāma-prasūḥ spaṣṭam ācaṣṭa, "vrajeśvari, sarva-sukha-rohiṇī rohiṇī-tārādya vidyate |  tad ādiśyatām: iyaṃ sad-bhāva-dhūta-sarva-diśya-vadhū-naipuṇyā, pākādi-sādguṇyāya pūrvam eva somābhānulomatayā yā rasavatīṃ pratītāḥ samam anyā dhanyā maṅgalādyā maṅgalārāma-rāmānuja-rāmās, tathā yāḥ parāpara-nāmānaḥ kalyāṇārāma-rāma-rāmāḥ samantād apy amūr amūm evānuvartantām |  lalitādyāḥ punar asyāḥ kāya-nikāya-rūpā eveti, na sāhāyakāyāsmābhir niyojanīyāḥ |"<BR>
<BR>
[16] atha tayāpi tathādiṣṭā śiṣṭāṅganā-gaṇa-gaṇeya-guṇā śiro namayitvā sakhīṣu tirobhūya tat-kālam eva cacāla |<BR>
<BR>
[17] atha prasaṅgam anyam api saṅgataṃ prathayāmaḥ | [18] atha dhṛta-praṇaya-naya-sārā vayasā mahasā sahasā ca kṛta-savayasaḥ sabhānukārāḥ, svakula-paramparā-gata-paricāraka-śūdrābhīra-kumārāḥ svāvasara-visara-prāptāvasaratayā prātar eva mohanāgāra-dvāra-sāram āvrajantaḥ samaṃ virājante sma |<BR>
<BR>
[19] tataś ca snānīyādi-ramya-karais taiḥ kiṅkarair anugamyatayā sa tu vara-kiśora-vayā nikhila-trātā rāma-bhrātā prātar-ācārā-caraṇāya sadeśam upaveśa-pradeśaṃ pūrvam eva viveśa |<BR>
<BR>
[20] tatra ca narma-maya-śarmada-praṇayā vaiśyābhīra-tanayāḥ sakhāyaḥ subalādayaḥ samam eva samagaṃsata |  taiḥ saṅgataiḥ saha tu vilamba-kathantā-kathāvalambena mithaḥ parihāsa-vilāsa-kautukī varāsanam adhyāsāmāsa |  te sarve premṇā paricaryāyāṃ param āścarya-caryāḥ, yataḥ-<BR>
<BR>
     ādeyādhārādi-bhāvena bhedāt<BR>
          prāṇā bhinnāḥ prāṇinaḥ santi bhinnāḥ |<BR>
     ye kṛṣṇādyāḥ snigdhatā-śarma-bhājaḥ<BR>
          prāṇā jñeyās te mithaḥ prāṇinaś ca ||JGc_1,2.6|| [śālinī]<BR>
<BR>
[21] prabhāte ca prabhāte, tādṛśānām madhye tādṛśasya tasya tu,<BR>
<BR>
śrīmad-vaktra-karāṅghri-dhāvana-kalā tailādibhir mardanaṃ<BR>
snānaṃ gātra-mṛjāṃśuka-dvaya-dhṛtiḥ sācāma-puṇḍra-kriyā |<BR>
prātar dharmaga-karma divya-vasanaṃ ratnāvalī-maṇḍanaṃ<BR>
vaṃśī-śṛṅga-śikhaṇḍa-daṇḍa-kalanā mac-cittam ākarṣati ||JGc_1,2.7|| [śārdūla]<BR>
[22] teṣu ca keṣucid aṅga-sevakeṣu viśeṣaḥ śeṣa-vacasām api śeṣasya viṣayāyate |  yataḥ,<BR>
<BR>
saurabhyaṃ śirasaḥ padāmbujayugaṃ bāhuprasārādikaṃ<BR>
labdhvā-śleṣaviśeṣatāṃ dadhati ye kṛṣṇasya tṛṣṇānvitāḥ |<BR>
vātsalye pariṣevaṇe sakhipade kānta-sthitāv apy amī<BR>
saukhyaṃ yat tad aśeṣam eva dadhate premṇā tadabhyaṅginaḥ ||JGc_1,2.8|| [śārdūla]<BR>
<BR>
[23] atha tasmāt taiḥ parivītaḥ pīta-vasanaḥ svāṅgana-praveśam aṅgīkurvan sadeśa-samavayaskābhiḥ samaṃ, jananyā jīva-nyāsa iva pratimayā labhyate sma |  tatra ca,<BR>
<BR>
"āgacchaj jayatād aho madhuratā nirmañchanadravyatāṃ<BR>
gaccheyaṃ, mama dṛgdvayasya bhavatād atrātipakṣmāsthitiḥ |"<BR>
itthaṃ kañjavilocanasya kalayann ākasmikīm āgatiṃ<BR>
citraṃ citrajanaḥ sadā bhajati ced āsāṃ tu kiṃ tad bruve? ||JGc_1,2.9|| [śārdūla]<BR>
<BR>
[24] atha guravaś ca tā rajanijanitatadvirahajvālākalitasnehapūravaśatayā muhur agurutām āsādyānavadyāmodam āviṣkurvatyaḥ pūrvadiṅmukhamahā-mandirālindād avateruḥ |  tatra pūrvaṃ mātā vatsam iva mātā vatsaṃ militavatī, yatra rohiṇy api rohiṇīvad ūhāñcakre lokacakreṇa | [25] śrī-govindaś ca dvayor api tayoḥ padāravindaṃ kramād vanditvā nanditvā, mānyānām anyāsām api yathānyāyaṃ mānam unnamayāmāsa |<BR>
<BR>
[26] tadaiva ca śrīnīlāmbaram anu samāgatikarāḥ sahacarāḥ śrīdāma-sudāmādayaḥ śrīharisahavihārivitatayas, tathā sarvavidyāpaṭavaḥ purohita-baṭavas, tathā kāścid anyās tatprasūsamānamānanīya-tanmānanīyādi-varāṅganāsu gaṇyās, tathā sarvasukhadohāḥ svasṛsvasrīyādisnigdha-sambandhinīsandohās tatpradeśaṃ viśanti sma | [27] vāraṃ vāraṃ pratyekam utthānādyabhāvārthaṃ tathaiva hi sarvair maryādā paryāpitāsti |<BR>
<BR>
[28] atha khalu siddhānāṃ pariṣadi yogamāyeti prasiddhā bhakti-siddhānta-sad-bhāva-rate śrīmad-bhāgavate ca yoga-māyām upāśritaḥ ity ādinā bhagaval-līlādhikāritayā siddhā svarūpa-śaktiḥ svābhivyaktim antareṇa rūpāntareṇa tāpasīti vyavasīyate, yasyāḥ paurṇamāsīti nāma-vyāhāra-vyavahāra āsīt |  tasyām āgatāyām agarveṇa sarve' pi sa-sambhramam abhramaṃ namaḥ samam akurvata |  tayā cānandād āśīrbhiḥ sphuṭam abhyanandiṣata |<BR>
<BR>
[29] atha yaś ca sarva-vidyā-niṣṇātas tasyāḥ snātakaḥ śrī-kṛṣṇasya rahasya-narmāṇi baddha-tṛṣṇatayā tad-vayasyatāṃ vaśyatām āninye, yaś cāvidūṣaṇa-bhāva-rūṣita eva devarṣi-prakṛtitayā tasya kautuka-kṛte vidūṣakatām api vibhūṣayati sma, sa khalu madhumaṅgala-nāmā narmaṇā marma-sparśi-kutuka-racanair āśīr-vacanaiḥ sarvān amandam ānandayāmāsa, nidhim iva hari-sannidhiṃ cānañca |<BR>
<BR>
[30] tataś ca parasparaṃ kara-baddha-karau sitāsita-kumāra-varau mātṛbhyām<BR>
ubhayataḥ pṛṣṭhataḥ pradatta-hastau smita-vaśaṃvada-vadana-śastau mandaṃ mandaṃ tad evāmandam alindam avindatām | [31] suvarṇa-svarṇa-kirmīrita-prayatna-nirmita-pṛthu-ratna-pīṭham abhi pṛthak pṛthaṅ niviṣṭavantau sudhā-vṛṣṭim iva ca sarveṣūpaviṣṭeṣu dṛṣṭiṃ sṛṣṭavantau |<BR>
<BR>
[32] atha pratimāsyā seyam āsyā janma-tārā-gamana-mayīti śrī-yaśodā-yaśo-dātus tasya tadā tad-ācāryāṇām arbhakā darbhakāgrīya-nīrābhiṣekaṃ vivekātirekavantaḥ śantama-mantra-pravacana-sacanayā racayāmāsuḥ |  tataś ca,<BR>
<BR>
mantrā gītāni vādyāny api ca jaya-ravāḥ kṛṣṇa-śobhās tadīya-<BR>
preyo-vargāti-citra-praṇaya-vilasitānīti parvaṇy amuṣmin |<BR>
pratyekaṃ tat tad ekībhavanam api tadā prāpa rucyatvam uccaiḥ<BR>
śṛṅgārādyo raso vā kavi-kṛtir athavā ṣāḍavo vāpi yadvat ||JGc_1,2.10|| [srāgdharā]<BR>
<BR>
tasmin nīrāja-nirmañchana-bhavika-padārthāli-saṃsparśanānām<BR>
ājyādarśādi-darśa-dvija-nija-janatārcādikānāṃ śubhānām |<BR>
kṛṣṇo gotrādir āsīt pravara-vara-daśāṃ tāni jagmuḥ samantād<BR>
yebhyo' nye ca prathante śubha-śata-nivahasyānvayāḥ sarva-loke ||JGc_1,2.11|| [srāgdharā]<BR>
<BR>
brāhmaṇyas tv adhikacam acyutasya dūrvā<BR>
pūrvāṇi nyadhiṣata tatra maṅgalāni |<BR>
yady āśīrvacanam ihārurodha bāṣpaḥ<BR>
kalyāṇaṃ bata bhavatān manorathasya ||JGc_1,2.12|| [praharṣiṇī]<BR>
<BR>
dṛgambhaḥ-stambha-ruddhāpi kurvatī tilakaṃ prasūḥ |<BR>
kuryāt kiṃ yadi sāhāyyaṃ nākariṣyata rohiṇī? ||JGc_1,2.13|| [anuṣṭubh]<BR>
<BR>
mātuḥ pitus tasya ca tatra mātṛ-<BR>
bhāvānvitā-bhrātṛ-vadhū-svasṝṇām |<BR>
upāyanaṃ puṇḍram itīyatī gīr<BR>
āsīt tadīyārtha-caye mitir na ||JGc_1,2.14|| [upajāti]<BR>
<BR>
[33] atha prācī-gata-dvitīya-prakoṣṭhād āgamya ramya-kumāraḥ kaścid ācaṣṭa, yaḥ khalv etad-artham eva pūrvaṃ visṛṣṭaḥ |  "śrīman vraja-rāja-kumāra, śrīmad-vraja-rāja-sabhāyāṃ sarva eva parvaṇīha saṃvalitā vartante, kintu bhavad-yātrā-dvāra-mātrāvalokinaḥ |  yāni ca sarvārādhana-dhanāni śrīmad-vraja-rāja-caraṇa-rājīva-parisarāya sajjitāni bhavad-visarjitāni tāmbūla-dukūlādīni, tāni cādhunāpi mūrdhānaṃ dhunānā nopayuñjate sma |"<BR>
<BR>
[34] atha so' pi tad avadhārayann eva, tad evāvadhārayan mātaram anu kātara iva niṣkramaṇa-klama-samanujñā-yācanam anusandhāya, praṇāmādinā paurṇamāsīm uṭaja-gṛhāya vihāya, śrī-rāmam agre vidhāya, śrīdāmādīn parito nidhāya, paścimāgrima-prema-dolāyamāna-svāntas tato niṣkrāntaḥ; sahasā mahasā vṛtaḥ sabhyālibhir abhyālokayāñcakre |<BR>
<BR>
[35] atha sodita-meghāś cātakā iva, labdha-candrāś cakorā iva, saṅgata-jalā jala-janmāna iva, samunmīlita-prāṇā dehā iva, sarve' py ānanda-garveṇa vandi-vṛndādi-kalita-kolāhalena ca samam eva samuttasthuḥ | [36] kintūtkalikā-kalita-manaso' pi sva-sva-maryādayāparyāpitā iva labdha-stambhārambhās tatra tatra kevalaṃ sthitavantaḥ | yuktam eva ca tat proktaṃ, yatas tasmin khalv asmākaṃ śrī-nanda-vraja-rāja-grāme tat-tat-prema-viśeṣa-rīti-nītir eva grāmaṇīr iva vartate |  [37] tathā hi, kadācit kasyacit kañcit prati vacanam,<BR>
<BR>
"tau śubhra-dyuti-nīrada-dyuti-harāv indrāśma-hema-prabhā<BR>
hṛd-vastrau sita-kañja-nīla-kamala-śrī-cori-cārv-ānanau |<BR>
cañcat-khañjana-gañjanākṣi-yugalau dantīndrajid-vikramau<BR>
tān astambhayatāṃ janān yad akhilāṃs tan mitra citraṃ na hi ||JGc_1,2.15|| [śārdūla]<BR>
<BR>
[38] yadā ca dakṣiṇe sarvānarvācīna-māhātmya-guravo guravo babhūvuḥ;  te ca sarve pūrva-pūrvataḥ pūrvajā eva tasthuḥ |  yatra purohitāḥ svayam anargham arghyaṃ dadhānāḥ sarvataḥ pūrve bhavantaḥ sva-nāma-niruktim iva vyaktīkurvanti sma, "puro dhīyante" iti |  tad etad api yuktaṃ, śleṣeṇa ca prathamato hitās ta eva hi bhaṇyante |<BR>
<BR>
[39] atha tādṛśa-nija-kula-candra-premānandāmṛta-tundilitatayā kila śrīmad-upanandābhinanda-nanda-sananda-nandanādi-nāmānaḥ prabala-nandana-sneha-madhura-dhāmānas, tān anu ca premṇā samyag-bandhutā-bandhinaḥ sambandhinaḥ parāpara-nāmānas tan-milanam anusandhāya sthitāḥ |<BR>
<BR>
[40] atha vāme' pi tathaivālaghu-premṇā laghūbhavanto laghavaḥ samavatasthire | [41] sarve caite yathā-pūrvaṃ yathā-yathaṃ sarva-cittārāmeṇa rāmeṇa saha hāriṇā hariṇā militāḥ samunmīlita-bhāvā babhūvuḥ, candramasaṃ vindamānāḥ kumuda-sandohā iva |<BR>
<BR>
[42] tataś ca kṣaṇa-katipayād akṣīṇānanda-vṛndārpita-satvara-visṛtvara-mohād unmagneṣu teṣu tadīya-śrīman-mukha-nirīkṣaṇa-lagneṣu śrīmān vraja-rājas taṃ vyājahāra,  "tāta, tavādya vidyate sarva-sampan-mayī janma-tārā |  tasmād vraja-dhāma svayam ā madhyāhnam adhyāsitavyam |  go-sambhālana-pālanāya punaḥ prātar eva mayā samayāsthitā yuktā niyuktāḥ santi |  svayam atha prathama upaviśya dṛśyatāṃ svajana-vrajaḥ" iti |<BR>
<BR>
[43] atha so' py avācīnatā-samīcīna-śiraskatayā rājñāṃ tām ājñāṃ mālām iva śirasi nidhāya, śrī-rāma-mukha-tāmarasam avadhāya, svajana-vraja-sahitatayā sahitam adhiruhya catuṣka-deśa-gataṃ puṣkalam upaveśa-veśma valita-smitaṃ tārā-patir iva pūrva-parvatam adhyāsitavān |  viprādi-sampradānatayā yathā-yathaṃ gavādikam api sātavān |  tataś ca tasminn upaviśya, punas tāmbulādi-saṃvibhāga-sukha-saṃvalanayā sambandhibhir mitho narma-saṃvāda-sambandhi-sandhi-kutūhalaṃ kalayāmāsa |<BR>
<BR>
[44] muhūrtād atha kaścid antaḥ-pura-sāraḥ kumāraḥ samāgamya sāmyenopaviṣṭayor jyāyaḥ-kaniṣṭhayoḥ sambandhi-nivahārādhanāya dhṛta-tṛṣṇayoḥ śrī-rāma-kṛṣṇayoḥ karṇābhyarṇaṃ lagitavān, tābhyām anumataḥ punas tad-rūpa-taś citrībhavituḥ śrīmad-vraja-dharitrīśituḥ |  tena ca "adya śrīvatsa-vatsa-prasāda-labdhasya vatsasya śubha-sampan-maya-janma-rkṣam" iti vinaya-sandhena kevalenāñjali-bandhena vyañjanayā bhojanāya yācitāḥ santo' ti-santoṣād vyativīkṣya yugapad utthitavantas te prasthitavantaś cāntaḥ-puram |<BR>
<BR>
[45] athāgrataḥ-sareṇa tena sukumāreṇa kumāreṇa prāṅgaṇataḥ pratiruddha-saṅgamanāsu śuddhānta-saṅgatāṅganāsu praviṣṭās te kaṃsajid-iṣṭā gṛhādi-śobhekṣaṇa-spṛhātaḥ kṣaṇam āviṣṭāḥ, kramaśo bhojanālayāya kalayām-babhūvuḥ |<BR>
<BR>
[46] rāma-kṛṣṇau tu gavālokana-satṛṣṇau tad-aṅgaṇa-saṅgata-merv-ākāra-mahāgāram āruhya, mahī-mahita-māheyī-sthāneṣu pīyūṣa-vṛṣṭīr iva dṛṣṭīr vidhāya, vidheyair vidūra-deśān nideśayāmāsatuḥ, "bho bho gopa-gaṇāḥ, vartmanaḥ savyāpasavyayor eva pātavyā gavyāḥ" iti |<BR>
<BR>
athāvatīrṇābhyām ābhyām abhyāgatair api,<BR>
<BR>
aguruja-guru-dhūpaḥ śubhratā ratna-pīṭhā-<BR>
vali-mad-aśana-pātrāsaṅgi-bhṛṅgāra-saṅghaḥ |<BR>
niyata-saciva-lokaḥ sādara-prema cāsīd<BR>
iti diśi diśi dharmyaṃ bhoga-harmyaṃ vyaloki ||JGc_1,2.16|| [mālinī]<BR>
<BR>
"aṅghri-kṣālana-mārjane iha bhavān jīyād" iti prārthanā,<BR>
samyag vījanam antarā pramadasūhāsa-prasū-sūktayaḥ |<BR>
rucyānāṃ pariveṣaṇaṃ muraripor dṛṣṭi-prasādāmṛtaṃ<BR>
yatraivaṃ suhṛdāṃ sabhojana-vidhiḥ sūte na kiṃ vā sukham? ||JGc_1,2.17|| [śārdūla]<BR>
<BR>
[47] tatrānupayukta-yukta-bhoktṝṇāṃ viprāṇāṃ paṅktir ekatra, sagdhi-digdhānām asandigdha-snigdhānāṃ vaiśya-vaṃśyānām anyatra |  tatra tatra ca vṛddha-madhyama-nava-yauvanānāṃ pṛthak pṛthag iti viyutāv api, mitho yathāsvaṃ parihāsa-vilāsena saṃyutir iva vīkṣyate sma |  na ca kevalena tena, tad-avalocana-samunmīlita-locana-rocana-vilāsālāpa-līlā-rasa-vāridher vrajendra-kula-sudhā-nidher asakṛd anubhava-yaugapadyena ca |<BR>
<BR>
[48] yatra ca sa eva sarva-rasa-satram amatram ekam āsīt |  tatra ca,<BR>
<BR>
parasparasya sphuṭa-hāsa-vārtāṃ<BR>
sañcārayantaḥ parito harau ca |<BR>
ṣaṇṇāṃ rasānāṃ pariveṣakā ye<BR>
te saptamasyāpi babhūvur atra ||JGc_1,2.18|| [upajāti 11]<BR>
<BR>
[49] yatra parihāsa-bījaṃ ca pṛthag-dig-deśa-loka-prasiddhānām atraiva cānyathā-siddhānāṃ temanādīnāṃ nāma nāmnātuṃ śakyate, nāmāntareṇa vāmnāyate, sad-āmnāya-janmabhir api bandhu-sambandhibhir ity ādi lakṣaṇaṃ lakṣyate |<BR>
<BR>
[50] kiṃ ca, tatra madhumaṅgalaḥ kautukena kenacit prahitena nija-hitena śrīmad-vrajeśaṃ sandideśa,  "rāja-vara, tad etad asmākaṃ brāhmaṇā nivedayanti: æśaukla-nāma-dheyaṃ prathamam eva janma tāvad asmādṛśāṃ bhṛśa-śarmaṇe cakpe | yad dvitīye sāvitrākhye janmani labdha-sva-kulaiśya-vaiśya-dvijatayā rājanyavad brāhmaṇa-bhojya-pakvānnair api bhavadbhir vidūra-vibhakta-paṅktāv eva niveśitā vayaṃ na pratīmaḥ, tatra kiṃ kiṃ pariveṣitam atra vā kim iti |  tasmād goṣṭhādhipatinā sva-dṛṣṭi-niṣṭaṅkitī-kṛtāny asmat-kṛte punaḥ prathamataḥ sarvāṇy eva temanāni pariveṣyantām |  yāny eva vārṣabhānavy-ādi-sva-hasta-prayastatayā paktāni parama-śastāny uttara-tāpany-anusāreṇa pūrvaṃ durvāsasāpi krodha-durvāsanāṃ nirvāsayatā prasādam api
bhāsayatā rasanayābhyastānīti nikhila-miṣṭatāviśiṣṭatayā kila vartmany eva pariveśakaiś coraṃ coram urvaritāni, parāṇy api dṛśaiva bhukta-pūrvāṇi santi, tāni ca bhuktvā vaiṣṇava-yajñāya śruti-smṛti-vihita-hita-pratīkāra-mayaṃ daikṣasam ākhyaṃ tṛtīyam api janma drutam urīkariṣyate' iti |"<BR>
<BR>
[51] tad etad ākalayya kalitaṃ hāsa-kolāhalaṃ, gokula-kuleśvarī gṛhād avakalayantī svayam anala-pakva-tulitāni sūrya-pakvāni bahūny anupa-bhukta-carāṇi vihāpayāmāsa, yena bahulam eva sahāsa-kutūhalaṃ nikhilaḥ kalayām-babhūva |<BR>
<BR>
[52] tad evam udara-pūraṇa-mātreṇa tṛptā, na tu tat-tad-bahula-rasa-pūra-kutūhalena, natarāṃ tat-tad-ānanda-mūlena sad-ānukūla-pīta-dukūlena prati-ruci-nava-navāyamānatā  hi tatrāyatā, tathāpi balād iva parimala-ramaṇīyam ācamanīyaṃ dattam |  gaty-antareṇāsamāpanīya-spṛhaṇīyatā hi tatra bṛhatī |  tataś ca,<BR>
<BR>
divya-tāmbūla-cārcikya<BR>
vastra-mālya-vibhūṣaṇaiḥ |<BR>
arcitā bandhavaḥ sarve<BR>
dakṣiṇābhiś ca bhūsurāḥ ||JGc_1,2.19|| [anuṣṭubh]<BR>
<BR>
[53] lakṣitāyāṃ ca dakṣiṇāyāṃ, madhumaṅgalaḥ sa tu narma-śarmāmṛtam adugdha |  "bho vraja-mahanīyāḥ, nāsyām akṣīṇāyām api dakṣiṇāyām īrṣayā vayaṃ vīkṣaṇīyāḥ |  bhavatāṃ bhuñjānānām ekaika-vyañjana-mūlya-tulyatayāsmākaṃ samastāpi sā na prastāvayati |"<BR>
<BR>
[54] tad evaṃ bahala-hāsa-kolāhala-kutūhale nivṛtte pitaram upetya sarva-sukha-pālaḥ śrīla-gopālaḥ śanaiḥ saniṃ praṇayan sa-vinayam ālalāpa, "arvāg eva sarvān ādāya sabhālaya-valayaṃ svayaṃ tatra-bhavantaḥ samayantu |  vayaṃ tu śrī-rāma-dāma-sudāmādayaḥ samāgata-prāyāḥ |"  tad evaṃ mātṛ-gṛham upetya tām apy uvāca, "mātar, mātṝṇāṃ sambhālanārtham anuyātṝṇ asmān anumanyasva |"<BR>
<BR>
[55] mātā ca kṣarat-kṣīra-kula-kuca-mukulam ālalāpa, "āyuṣman, yuṣmad-eka-prāṇā vayaṃ, tasmān na vilambanīyam" iti |<BR>
<BR>
[56] tataś ca tasyāḥ savayasaḥ pravayasaś ca sarvāḥ saṅghaśaḥ sāsram ūcuḥ, "vatsa, nāmnaiva tā mātaraḥ, eṣā tu tava mātaiva, tasmād asyāṃ kathaṃ na vilakṣaṇaṃ pakṣapātam āpātayasi?"  sa ca nata-vadanaḥ sāsra-smita-vācam uvāca, "mātaraḥ, kiṃ kurmaḥ?  tās tu paśu-jātayo na vivekam ekam api labhante, yato māṃ vinā tṛṇam api na tṛṇvanti |"<BR>
<BR>
[57] mātovāca, "samyag āha vatsaḥ, yato dharma evāsmākaṃ marmabhedī babhūva, yeṣāṃ dhanāni tanayāś ca sadā vanāni nilayān kurvanti |"<BR>
<BR>
[58] kṛṣṇaḥ sahāsam- āha sma, "mātar, atra vane na ko' pi trāsaḥ |  sa tu samūlakāsaṃ kaṣitānāṃ keśiprabhṛtīnāṃ saṅgata eva gataḥ |"<BR>
<BR>
[59] mātovāca, "tarhi kim ākarṇyate, yad adyāpi kiñcit teṣām auddhatyaṃ vidyate, pretānām api tattadākāratayā sadyaḥ pretatāṃ prāptānām iva |"<BR>
<BR>
[60] kṛṣṇaḥ sahāsam- āha sma, "mātar, na te pretajātitām avāptāḥ |  kintu, bhavaccaraṇareṇugaṇaguṇitabhūmim anu maraṇapratāpavargād apavargam eva gatāḥ |  vayaṃ tu māyāmayatatpratikṛtiprapañcasañcayam añcantaḥ sukhasantānāya madhye madhye līlām adhyasyāmaḥ; yathā nilāyanaiḥ setubandhair markaṭotplavanādibhiḥ kauśalyeyalīlām |"<BR>
<BR>
[61] tataś ca sarvāsu gata-sandehāsu snehātiśayāt kṛṣṇa-mātā savyena pāṇinā pṛṣṭham, apasavyena cibukaṃ spṛṣṭvā kṛṣṇajyeṣṭhaṃ prati sabāṣpam ācaṣṭa, "vatsa nīlāmbara, taveyam ambā mama samakṣaṃ bālyād eva tvayi nātīva vātsalyam ullāsayati, kintu svayam udāsīnavad āsīnā bhavati |  tat khalu mama tāralyaṃ katham iva vairalyāya kalyatām?  tasmād aham eva tvām upadiśāmi: pītāmbareṇa samam avilambam evālambanīyaṃ vrajavartma" iti |<BR>
<BR>
[62] atha rāmānujaṃ hitavatī rohiṇy abhihitavatī, "tāta, yaśodāmāta, bālyād eva lālya-bhāvān mātur upadeśaṃ jātu na ca manyase |  mama tu taṃ na matāntaram ātanoṣi |  tataḥ sakṛd api mama nideśam asakṛd iva manyasva |  mātur manas-tāpa-vistārān nistārāya nija-vadanāṃśu-sudhāṃ vistāraya tvaritam" iti |<BR>
<BR>
[63] atha tāsāṃ caraṇa-pātācaraṇāya kṛta-rocane nirmala-kamala-locane sarvābhir anarvācīnābhiḥ saha gṛhaṃ hitvā tat-pāṇiṃ gṛhītvā prāṅgana-saṅgitāṃ gatāyāṃ gopa-pati-pati-vratāyāṃ, sarvataḥ śreyasyas tat-preyasyaḥ sagavākṣa-bhitti-bhittīkṛta-nija-vilokanā vilokayāmāsuḥ |  tathā hi,<BR>
<BR>
autsukyaṃ priya-mādhurī-madhu-madaṃ premātipāta-bhramaṃ<BR>
viśleṣāgama-bhītim apy anugatā lajjātiparyākulāḥ |<BR>
gocārāya vanāya gacchati harau tasyāṅganānāṃ gaṇāś<BR>
citrāṇīva nirīkṣya tasthur abhito dvitra-kṣaṇaṃ bhittiṣu ||JGc_1,2.20|| [śārdūla]<BR>
<BR>
tatra sati,<BR>
acyutasya nayana-dvayam āsāṃ<BR>
tṛṣṇag apy atihriyā nimimīla |<BR>
asya mānasam amūr atigūḍhaṃ<BR>
paśyatīti milituṃ tad ivecchu ||JGc_1,2.21|| [rathoddhatā]<BR>
<BR>
yadā ca tāsāṃ sphuraṇaṃ jagāma tan-<BR>
manas tad āśaṅkata tāsu rādhayā |<BR>
"aho gurūṇāṃ purato vikāritāṃ<BR>
labheya cet kiṃ kara-vaitarām" iti ||JGc_1,2.22|| [vaṃśasthavilā]<BR>
<BR>
tatra mātṛ-gaṇataḥ krama-pūrvaṃ<BR>
prāpya yan baka-śamanaḥ samanujñām |<BR>
ambakāny aharata pratibimba-<BR>
vyājataḥ svatanugāny akhilānām ||JGc_1,2.23|| [rathoddhatā]<BR>
<BR>
[64] athāmara-durlabha-cchatra-cāmara-paṭa-puṭa-tāmbūla-sampuṭādi-ghaṭita-karāḥ savayasaḥ karma-karāḥ śrī-rāma-dāmādibhiḥ saha gacchantaṃ tam anvagacchan |<BR>
<BR>
atha tatabhāyāṃ parama-sabhāyāṃ<BR>
pitṛ-mukha-lokān sphurad-avalokān |<BR>
<BR>
sukhayitu-kāmaḥ saha-sakhi-rāmaḥ<BR>
samadhura-veśaḥ sapadi viveśa ||JGc_1,2.24|| [kusumavicitrā]<BR>
<BR>
tat-tad-vṛndaiḥ kṛta-pariveṣaḥ<BR>
kṣoṇī-pṛṣṭha-sthita-vidhur eṣaḥ |<BR>
kramato dṛṣṭi-bhramaṇābhreṣa-<BR>
sthiti-kṛtam akhilān api viśiśeṣa ||JGc_1,2.25|| [mātrāsamaka]<BR>
<BR>
rahita-nimeṣa-prathitonmeṣa-<BR>
svaka-dṛk-preṣa-pracitānveṣaḥ |<BR>
abhavad aśeṣa-cchavi-saviśeṣa-<BR>
sva-tanu-śleṣaḥ śrī-harir eṣaḥ ||JGc_1,2.26|| [mātrāsamaka]<BR>
<BR>
[65] tad evaṃ labdha-paramānanda-majjaneṣu sarva-sajjaneṣu kula-paramparā-varāvāryaḥ kaścana sūtācāryaḥ katicid ātmīyān parivārya peśala-veśau kāka-pakṣa-keśau kaucid bālakau purataḥ sandhārya tatra prāṭa, pāṭhayāmāsa ca tāv āśīrvāda-virudam |  tau ca cātakānām antas-taḍitvantam iva sāgarāṇāṃ vāri-nidhim iva, dhana-cintācitānāṃ cintāmaṇim iva, jyotir-maṇḍalānāṃ vyoma-maṇḍalam iva, teṣām āśrayaṃ tam ekaṃ śrī-vraja-rāja-kumāram ālokayām āsatuḥ |  tataś ca tau sa-parivāram eva taṃ pārāvāra-rahita-śobhāvāra-vārāṃ-nidhiṃ nidhyāya kṣaṇa-katipayam anudhyāya ca svajana-stambhita-patanārambhau mūrcchā-prāyam ṛcchataḥ sma |  tad-upariṣṭād eva kathañcid viśiṣṭatām āviṣṭau sagadgadaṃ jagadatuḥ,
"jayāśeṣa-cintā-ratna-nīla-ratnākara vraja-dharaṇī-dhara! jaya dharaṇī-bhārāvatāra-vitīrṇa-dharaṇī-dhara-śeṣa-paryantāśeṣa-sukha-samāja vraja-yuvarāja! jaya nija-vaṃśāgra-vraja-kīrti-dhvaja-samāna-śubhra-dhāma śrī-balarāma! jaya jaya!" iti |<BR>
<BR>
[66] punaś ca kamala-locanaṃ vilocantāv ūcatuḥ,<BR>
     "rohiṇy-udyad-vidhuḥ pakṣa     iva kṛṣṇaḥ sva-janmanaḥ |<BR>
     so' yaṃ yaśodānandaḥ san     yaśodānanda-nandanaḥ ||JGc_1,2.27|| [anuṣṭubh]<BR>
<BR>
[67] punaś ca sāścaryam,<BR>
<BR>
"yaśaḥ praśaṃsanti budhā mudhāgiraḥ<BR>
sarvatra śaśvad viśadaṃ bhaved iti |<BR>
aho, yaśodā yad asūta sā yaśas<BR>
tat kṛṣṇa-rūpaṃ purato vilokyatām" ||JGc_1,2.28|| [upajāti 12]<BR>
<BR>
[68] tataḥ śrīmān vraja-rājaḥ supralāpaṃ lalāpa, "sarva-sūta-cūḍā-ratna, ratnacūḍa, kāv etau sukumārau kumārau?"<BR>
<BR>
[69] ratnacūḍa uvāca, "sarva-sampad-virājamāna, śrīmad-vraja-rāja, mama bhāgineyau |"<BR>
<BR>
[70] vrajarāja uvāca, "katamāyā bhaginyā bhāga-dheya-rūpāv etau?"<BR>
<BR>
[71] ratnacūḍa uvāca, "asapatna-ratna-garbhā-pate! ratnavatyāḥ |  sā caiṣā bhavad-apūrva-pūrva-puruṣa-puṇya-darśanāya kṛta-parāmarśā samāgatāsti | namaskaroti ceyam |"<BR>
<BR>
[72] vrajarāja uvāca, "bhagini, bhāgadheyena vardhasva |"<BR>
<BR>
[73] ratnacūḍa uvāca, "deva, mama bhaginī-patir apy ayaṃ sumati-nāmā |"<BR>
<BR>
[74] vrajarājaḥ sasmitam uvāca, "bālye dṛṣṭo' yaṃ nātīva niṣṭaṅkituṃ śakyate |"<BR>
[75] taṃ ca satkṛtyovāca, "mānya, svayam agrataḥ samagram ehi" iti pṛṣṭavāṃś ca, "samprati bhavatāṃ kutra bhavanam?"<BR>
<BR>
[76] sa uvāca, "rājavīra, nīradhitīra eva |"<BR>
<BR>
[77] upananda uvāca, "tarhi dūrād abhyāgato' yam abhyāgataḥ |"<BR>
<BR>
[78] atha vadana-sudhā-karāṃśu-sudhā-snapita-dṛgantaḥ smita-madhurādharāvṛta-kunda-koraka-dantaḥ śrī-kṛṣṇaḥ sa-tṛṣṇam iva pṛṣṭavān, "kiṃ-nāmānāv etau?"<BR>
<BR>
[79] ratnacūḍa uvāca, "prāṇi-koṭi-nirmañchanīya-nakha-koṭe, madhukaṇṭha-snigdhakaṇṭha-nāmānau |"<BR>
<BR>
[80] kṛṣṇa uvāca, "samāna-nāmānau dṛśyete |"<BR>
<BR>
[81] ratnacūḍa uvāca, "sahajāv etau sahajāv eva |"<BR>
<BR>
[82] upananda uvāca, "ratnacūḍa, kiṃ khalu bhavad-vidyām anavadyād adhītavantāv etau?"<BR>
<BR>
[83] ratnacūḍa  uvāca, "atha kim, ākasmikatayā vismāyakau guṇa-viśeṣāv apy anayoḥ staḥ |"<BR>
<BR>
[84] upananda uvāca, "kau tau?"<BR>
<BR>
[85] ratnacūḍa uvāca, "sarvajñatā tad-avitā kavitā ca |" iti | [86] tataś ca sarve sāścaryaṃ paśyanti sma |<BR>
<BR>
[87] vrajarāja uvāca, "mānya sumate, kuta etat-prabhāva-bhāvitav etau?"<BR>
<BR>
[88] sumatir uvāca, "viśva-pāvana, svaccha-kīrte, pṛcchyetām etāv eva |"<BR>
<BR>
[89] vrajarāja uvāca, "āyuṣmantau, yuṣmad-vṛttenāsmākaṃ cittaṃ vismayam evāviveśa, tasmād apanīyatām ayam |"<BR>
<BR>
tau ca sāñjali-vacasā vyānañjatuḥ, "śrī-goloka-loka-deva, śrī-guru-prasāda eva sarvatra durvāraṃ kāraṇam iti tatrabhavanta evānubhavanti |"<BR>
<BR>
[90] vrajarāja uvāca, "ke khalv īdṛśa-mahā-mahimānas te?"<BR>
<BR>
[91] atha tau punar ghaṭita-kara-puṭāv ūcatuḥ, "sugṛhīta-nāma-dheyā mad-vidha-bhāga-dheya-rūpāḥ sarva-sukha-varṣi-śrī-devarṣi-caraṇāḥ |"<BR>
<BR>
[92] atha sarve' py ūcuḥ, "tarhi nāścaryam idam |"<BR>
<BR>
[93] punaḥ tāv ūcatuḥ, "samprati ca yad-upadeśād vṛndāvana-deśam āgatā vayam |  nūnaṃ yat-prasādād eva deva-varga-durgama-samadhigamasya bhavābhibhava-bhāvana-bhāvanasya tad etad bhavadīya-vaibhava-pradeśasya praveśe sadeśa-rūpatāṃ yātāḥ sma |" [94] punaś ca sarve sāścaryam idaṃ paśyanti sma |<BR>
<BR>
[95] tataś ca śrī-kṛṣṇaś cintitavān, "āṃ āṃ, cirān mamāpy anayor āgamanaṃ sphuraṇa-mayam āsīt" iti |<BR>
<BR>
[96] atha śrī-kṛṣṇānumatānugatatayā śrī-rāmas tu samīpam āgamya vraja-rājam uvāca, "bṛhat-tāta, tayor anayoḥ kautukaṃ draṣṭum utkaṇṭhitāḥ smaḥ |"<BR>
<BR>
[97] tad anumodya punar vrajarāja uvāca, "ratnacūḍa, adya dinam ārūḍham |  prāghuṇāś ca ta ete ghuṇākṣara-nyāyenopalabdhāḥ, tad eṣām ātitheya-vastubhir avitatham ātithyam evādya vidhīyatām |"  pārśva-vartinaś cādiṣṭavān, "dīyatām ebhyo varṣaṃ yāvad bhogyā varīyasī samagrā sāmagrī, sā ca yathaivāsmākaṃ tathaiva |  prātar ārabhya tu sabhyāḥ samāhūyantāṃ kautukāvalokāya |"<BR>
<BR>
[98] atha puraskṛtopanandeṣu vrajajana-vṛndeṣu tatra jñāpita-nijānandeṣu tathā teṣu sūteṣu ca kṛta-sarva-kleśa-varjaneṣu bhojya-bhogya-yogya-vastubhiḥ prastuta-visarjaneṣu madhyāhnaḥ so' yam ahnāya vyatīta iti rājñe vijñāpya vijñāta-sakala-tattvaḥ śrīmān mahā-sattvaḥ śrīpatir api śrī-rāmādi-sahita-gatis tat-tan-namanādi-kramān niṣkramya prasthitavān |  tatra ca,<BR>
<BR>
buddhir eva suhṛdām anumene<BR>
taṃ gavānugataye na manas tu |<BR>
sā hi mantra-sacivaṃ suvicāraṃ<BR>
pāti tat tu rahitārgala-kāmam ||JGc_1,2.29|| [svāgatā]<BR>
<BR>
atho vanaṃ prati calitaḥ sahāgrajaḥ<BR>
samitrakaḥ pṛthu muralīm anādayat |<BR>
yataḥ śrutād bata puratas tu tasthuṣāṃ<BR>
supūrṇatābhavad atiśūnyatānyataḥ ||JGc_1,2.30|| [rucirā]<BR>
<BR>
tadā guru-vyavahitim āgatā mudā<BR>
parasparaṃ paśupa-sutāḥ karair yutāḥ |<BR>
sabhāgataṃ jahasur adhītya kasyacid<BR>
vacas tadā skhalitam anūdya cāpare ||JGc_1,2.31|| [rucirā]<BR>
<BR>
[99] hāse coparatābhāse rāma uvāca, "bhaṅgura, madhumaṅgala, mātṛbhir asmāsu vinīyamāneṣu bhavān kim avispaṣṭam ācaṣṭa, ævrajeśvari, kathayiṣyāmy ahaṃ rahaḥ' iti |  kintu tābhir āveśavaśān nāvakalitam |"<BR>
<BR>
[100] madhumaṅgala uccair vihasya nimīlya ca maunam ālalambe |  kṣaṇād uvāca ca, "hanta, śantamam api tad vismṛtam iva |"<BR>
<BR>
[101] rāma uvāca, "priyasakha, śapathaṃ prathayāni, tathyaṃ kathyatāṃ: kiṃ tat?"<BR>
<BR>
[102] madhumaṅgala uvāca, "yajñopavītāya śape, nānyathā prathayāni | yataḥ,<BR>
<BR>
"dāntena damitaḥ so' haṃ śamitaḥ śānta-cetasā |<BR>
jñaptena jñapitaḥ pūrṇenācāryeṇāsmi pūritaḥ  ||JGc_1,2.32|| [anuṣṭubh]<BR>
tena channena cābhūvaṃ chāditānṛta-vāk punaḥ |<BR>
kathaṃ vā spāśitān kuryāṃ guṇāṃs tān spaṣṭam iṣṭadān" ||JGc_1,2.33|| [anuṣṭubh]<BR>
<BR>
[103] "kintu yuvayor vadhūnāṃ cājñām ājñāya paraṃ vijñāpanīyaṃ tāsu, tan na cen na |"<BR>
<BR>
[104] kṛṣṇa uvāca, "unmatta, prathamam āvayor āvedaya |"<BR>
<BR>
[105] madhumaṅgala uvāca, "yadi na khidyāthe |"<BR>
<BR>
[106] ubhāv ūcatuḥ, "nahi nahi |"<BR>
<BR>
[107] madhumaṅgala uvāca, "evam uccaiḥkāram api vivakṣāmi, tayor anayor yathāsvaṃ preyasībhiḥ saha sā sā śreyasī vidyā nādyāpi vicchidyamānā vidyate, yan muhur ārabhyata eva vanābhyantare keli-kalaha-pralāpa-kalāpaḥ" iti |<BR>
<BR>
[108] tataś ca kṛṣṇaḥ savyena pāṇinā tad-apasavyaṃ bāhuṃ gṛhītvā dakṣiṇāṅguṣṭha-madhyamābhyāṃ tad-adhara-puṭaṃ mṛdu niṣpīḍya smayamāna uvāca, "suṣṭhu ghuṣṭa-paṭṭa-ḍorakeṇa tad idaṃ sīvyate cen, munitām āpadyate viprakīrṇa-buddhir ayaṃ yan mitra-vipraḥ |"  madhumaṅgalas tu tadvan mudrita-mukha evāmbū-kṛta-nirasta-grasta-vacanatayā vyaktavān, "tathā ced antar-lobhanam anyatra tu durlabhaṃ nija-gṛhān matsyaṇḍī-khaṇḍa-cayam ādāyākhaṇḍa-kālam eva man-mukhaṃ pūrayathaḥ |  tataḥ kathaṃ vā kim-arthaṃ vā vāṇī-vyayaṃ karavāṇi?  tad etad api sevanam eva bhaṇyate |"<BR>
<BR>
[109] rāmaḥ sasmitam uvāca, "utkocaś cāmiṣam eva bhaṇyate, tad api brāhmaṇāḥ kāmayeran?"<BR>
<BR>
[110] tad evaṃ sakhi-sabhāsatsu hasatsu svayaṃ sa tu narma-paṭur baṭuḥ sa-tṛṣṇaṃ kṛṣṇaṃ kṣaṇam āliṅgya preṅkholayan prakaṭaṃ jahāsīti sma |<BR>
<BR>
[111] atha sarva-guṇa-śālī vanamālī bahala-kutūhala-kalita-cittatayā calitaḥ, sakhibhir valitaḥ, phalita-śākhi-śākhā-śikhā-lalitenādhvanā dhenūr labdhvā veṇu-dhvanim udbhāvayāmāsa |<BR>
<BR>
[112] tataś ca dhenūpalakṣaṇatayā sarvāṇi yadākṛkṣanta, tadā sāścaryaṃ nabhasthaḥ kaścid āha sma,<BR>
<BR>
"sarvaḥ pravāhaḥ sarvatra<BR>
svānukūlyena karṣakaḥ |<BR>
veṇu-dhvani-pravāhas tu<BR>
prātikūlyena karṣati |" ||JGc_1,2.34|| [anuṣṭubh] iti |<BR>
<BR>
anantaraṃ ca--<BR>
gāvaḥ svān ṛṣabhān bhujaṅgama-bhujaḥ ṣaḍjān pikāḥ pañcamān<BR>
anye ca pratipadya tān nija-nijān suṣṭhu svarān veṇutaḥ  |<BR>
āścaryeṇa vikarṣaṇaṃ muhur aho mohaṃ tathā bhejire<BR>
sarve ced asakṛt kva sāntvana-vidhiṃ kurvantu ke vā tadā? ||JGc_1,2.35|| [śārdūla]<BR>
<BR>
svayam api mohaṃ bheje yadi nija-veṇu-dhvanau kṛṣṇaḥ |<BR>
syād urvaritaḥ ko vā, jīvaḥ sa hi sarva-jīvasya ||JGc_1,2.36|| [upagīti] iti |<BR>
<BR>
[113] kintu hanta, veṇu-rava-śravaṇa-sukha-vistāra eva tatra nistārāya babhūva | yataḥ,<BR>
<BR>
mohe' pi svapna-kalitaṃ niśamya muralī-kalam |<BR>
parasparaṃ jāgratas te paśyanti sma sa-vismayam ||JGc_1,2.37|| [anuṣṭubh]<BR>
<BR>
[114] tataś ca svasthī-bhūteṣu teṣu samutthiteṣu gāḥ prati prasthiteṣu ca madhur madhura-smitam uvāca, "brāhmaṇān prati duranudhyānasya phalaṃ sadya eva jātaṃ nidhyātam |  yad aho mama mūkatvam anudhyātaṃ sarva-madhyam adhyāsīnenaikena, sarvasyaiva tu mūkatvaṃ jātam |"<BR>
<BR>
[115] evam eva tena saha hasantas te māthura-deśa-deśa-rūpa-go-nideśa-<BR>
vacanatayā,<BR>
<BR>
sambodhane hihīty ūcuḥ kṣepe jihijihīti tu |<BR>
dhīrīha iti viṣkambhe gāṃ netuṃ yamunām amī ||JGc_1,2.38|| [anuṣṭubh]<BR>
cokāraṃ pāthasaḥ pāne jhiri-kāraṃ viyojane |<BR>
tasmāt payasa utthāne cakrus tiritirīti te ||JGc_1,2.39|| [anuṣṭubh]<BR>
stambhayitvāmbhasas tīre go-saṅkhyā go-gaṇān atha |<BR>
sambhālya sambhṛtānandāḥ kṛta-snānādikā jaguḥ ||JGc_1,2.40|| [anuṣṭubh]<BR>
<BR>
prahāpitaṃ pratiśiśu mātṛbhis tadā<BR>
subhojanaṃ surabhita-yojanaṃ mudā |<BR>
hariḥ sakhīn pari pariveṣayan hasan<BR>
parīkṣitaṃ sakṛd akṛta svajihvayā ||JGc_1,2.41|| [rucirā]<BR>
<BR>
[116] tataś cācaritācāmaḥ śrīdāma-dāma-sudāma-vasudāmādibhiḥ saha karpūra-pūrita-khapurānukūla-svarṇa-varṇa-parṇa-śubhratāvakīrṇa-cūrṇa-maya- tāmbūla-pūrṇa-kapola-lola-kuṇḍala-maṇḍanānana-lakṣmīkaś cakṣur-vijita-nālīkaḥ svajanāvaloka-nābhīkaḥ śrīla-gopālaḥ svālayāya cacāla |  yathā,<BR>
<BR>
śanaiḥ śanaiḥ sarabhasam anya-vanyayā<BR>
sa tarṇayan surabhi-tṛṇāni saurabham |<BR>
vraja-sthitān prati virahākulībhavan<BR>
bakāntakaḥ praticalati sma taiḥ saha  ||JGc_1,2.42|| [rucirā]<BR>
<BR>
vidhāya gā gokula-sammukhīnā,<BR>
mahā-taru-cchāyam upāsya kṛṣṇaḥ |<BR>
devopadeva-stuti-gīta-vādyaṃ<BR>
śṛṇvan muhuḥ prāpa taṭaṃ vrajasya ||JGc_1,2.43|| [upajāti]<BR>
<BR>
gīr-vāṇair divya-yānaiḥ pathi pathi munibhir mantra-yogādi-siddhair<BR>
gavyābhir ghrāṇa-dṛgbhis tad-anugata-narair dṛṣṭi-deśe saradbhiḥ |<BR>
goṣṭha-sthair unnata-sthaiḥ praṇihita-vadana-śrīmayūkhaḥ samantān<BR>
netrābja-prānta-lakṣmī-kalita-sukha-kulaḥ pūrṇa-veṇur viveśa ||JGc_1,2.44|| [srāgdharā]<BR>
<BR>
hambā-rāvaḥ paśūnāṃ pramada-kala-kalaḥ pāśupālya-vrajānāṃ<BR>
stotrāsāraḥ surāṇāṃ nigama-samudayāvṛtti-ghoṣas tv ṛṣīṇām |<BR>
itthaṃ sāṃrāviṇānta-vadhira-sama-daśām āgate sarva-loke<BR>
veṇoḥ sūkṣmo' pi nādaḥ sa jayati nitarāṃ yaḥ samastaṃ bhinatti ||JGc_1,2.45|| [srāgdharā]<BR>
<BR>
[117] atha vana-kula-gokulābhyāṃ mithaḥ sukham abhimukham āgatayor mahatāṃ samūhayor mahodadhi-tulyayoḥ saṅgamaḥ saṃvṛttaḥ; yathā nityam eva tathānubhavinām api divaukasāṃ camatkṛtir ajāyata; yatra śrī-govinda eva svayam indavati sma, svayam eva ca veṇu-śikṣayā dheṇūḥ pṛthak pṛthag avātastambhat |<BR>
<BR>
[118] tatra goṣṭhād bahir lambhita-muhur-upaṣṭambhānāṃ dohanādi-karmaṇā gavāṃ tarṇakādīnām api śarma nirmāya, dugdhāya janān puro vidhāya, savayobhiḥ savayobhir āvṛtau sarveṣāṃ madhya-vṛttau suvṛttau gopuram āvrajantau gṛhāya vrajantau, svakula-yaśodādi-purandhrī-rāji-nīrājitau rājitau lājādibhir abhivṛṣṭau samam eva samasta-nayana-dṛṣṭau, goṣṭhābhyantaraṃ praviṣṭau samam eva nija-nija-preyasī-samākṛṣṭi-paṭu-dṛṣṭi-viśiṣṭau nihata-danujau rāma-rāmānujau caraṇa-mārjana-vījanādibhir viśaśramatuḥ |<BR>
<BR>
[119] tatra kṣaṇa-katipayaṃ jananī-janita-lālana-nirmāṇa-śarmānubhūya, snāna-dhāmani sambhūya nija-sevā-kṛj-jana-kārita-majjanādibhiḥ, suveśatayā vibhūya, punar jananī-sanīḍam evājagmatuḥ |<BR>
<BR>
[120] tataś ca sandhyāṃ gamayitvā janakādibhiḥ saha bhojana-līlāṃ janayitvā bahiḥ-sabhā-bhāgam āgamya nānā-bandhu-janatayā samāgamya tad-viśiṣṭau sūpaviṣṭau babhūvatuḥ, [121] yatra nānā-guṇi-śateṣu samāgateṣu tābhyāṃ sukumāratā-prabhūtābhyāṃ kumāra-sūtābhyāṃ saha sumati-ratnacūḍāv āvavrajatuḥ |<BR>
<BR>
[122] tataḥ śrīmatā goloka-sāmrājyavatā bhojanādikaṃ pṛṣṭayos tayoḥ parama-hṛṣṭayoḥ, śrīyuta-rāmānujas tu nijānuja-vad eva tau sūta-tanūjāv āhūya bhūyasā snehena sadeśam upaveśayāmāsa |  nija-vraja-vāsi-sūtādīnāṃ prabhūtānāṃ bhavyāni kāvyāni tair eva śrāvayāmāsa ca |  tataś ca tau parama-hṛṣṭau santau sva-guṇa-kalāpaṃ saphalayituṃ balavad utkaṇṭhitavantau |<BR>
<BR>
[123] atha prahara-mātrāyāṃ rātrāv ācarita-yātrāyāṃ nandita-sarva-samājena śrī-vraja-rājena samajyā-pradhāneṣu prātar navya-kāvya-śravaṇa-nimantraṇam<BR>
apavarjya visṛjyamāneṣu, taṃ nija-janakam anujñāpya kanaka-vasanas tau sukumārau sūta-kumārau kare gṛhītvā spṛhāntaraṃ hitvā mātṛ-gṛhāntaḥ saṅgatavān |  mātaraṃ prati tayoḥ prasaṅgaṃ saṅgamitavāṃś ca |<BR>
<BR>
[124] tatas tu tāṃ sarva-stutāṃ tau kumāra-santau sukha-sāraṃ sambhavantau vividham evaṃ vicāritavantau, "kim iyam asya gokula-kula-candrasya kṣīra-nīradhi-gambhīra-velā?  kiṃ vā pūrṇa-tad-udayākara-rākā-sākāratayā labdha-mad-vidha-dṛṣṭi-melā?  kiṃ vā prācī dig evam ānandanayā racita-tanayā?  vastutas tu tanaya-viṣaya-dayā kila sphurad evam udayatayā śītalī-kṛta-loka-samudayā" iti |<BR>
<BR>
[125] atha sā ca parama-ramaṇīya-caritā madhureṇa vyavahārādinābhy-avahārādinā vastrālaṅkārādinā ca pracurataram eva snehaṃ tayor ācaritavatī |<BR>
<BR>
[126] tataś ca tayor maṅgalāya mātaram āśiṣaś citvā, vāsasam āsādanāya cānujñā-vitaraṃ yācitvā svayam api snehāveśa-maya-tan-nideśa-vaśatayā viśramāya saṃveśa-veśma praviśan sarva-sukha-sāraḥ śrī-gopādhipati-kumāras tau sūta-sutau svena yutau vidhāya śrī-rādhikā-sadeśam āsāditau cakāra |<BR>
<BR>
[127] āsannau ca tau vidyud-āvaliṣu tad-adhidevatām iva, kamalinīṣu kamalālayām iva, sarva-sampattiṣu sad-anukampām iva, guṇa-śreṇiṣu sa-vinaya-nītim iva, hari-rati-jātiṣu mahā-bhāva-sampadam iva, nikhila-sakhīṣu śrī-rādhām īkṣāmāsatuḥ |<BR>
<BR>
[128] atha tāṃ paśyantāv eva prema-vaśyaṃ tāv ātmānam ajānantāv ātmanā kṛṣṇa eva sāntvayāmāsa, sāntvitau ca tau taṃ ca tāṃ ca nicāyya cintayāmāsatuḥ,<BR>
<BR>
"indranīla-ruci-jīvanaṃ mahaḥ<BR>
svarṇa-varṇa-nikarākara-prabhā |<BR>
yac ca yā ca cayanaṃ tayor idaṃ<BR>
dvandvam ādi-rasa-sāra-kāraṇam ||JGc_1,2.46|| [rathoddhatā] iti |<BR>
<BR>
[129] atha kaṃsa-ripuṇā paricāyitayoś ca tayor eṣā sa-kautukaṃ bāladeva-rayor iva kumāra-varayoḥ saśarma sanarma ca puraskāraṃ cakāra |<BR>
<BR>
[130] tataḥ saṅginaḥ pradāpya mātula-gṛham eva tau prasthāpya śrī-govindaḥ sva-mohana-mandiraṃ praviveśa saṃviveśa ca |  tatra,<BR>
<BR>
āyāte ramaṇe sasambhramam upāgamyāsanādi-kriyām<BR>
ācarya vyajanādibhiḥ svayam asau sevāvadhānaṃ dadhe |<BR>
śayyāyāṃ tvaritaṃ gate punar iyaṃ līnā sakhīyācitāpy<BR>
āsīt kvāpi kadāpi tatparicitā nāsmītivad vyañjatī ||JGc_1,2.47|| [śārdūlavikrīḍita]<BR>
[131] tatra sakhīnāṃ vacanam,<BR>
"adṛṣṭe darśanotkaṇṭhāṃ dṛṣṭe tu tvam apahnutim |<BR>
sarvadā kurvatī kṛṣṇe kīdṛśīti na lakṣyase ||JGc_1,2.48|| [anuṣṭubh]<BR>
<BR>
tataḥ sakhībhyāṃ sugṛhīta-bāhur<BR>
nītāpi madhye-gṛham āyatākṣī |<BR>
stambhena bāhyena tathāntareṇa,<BR>
kṛtāvalambā cakṛṣe priyeṇa ||JGc_1,2.49|| [upajāti 11]<BR>
<BR>
balena kṛṣṭā hariṇāpy analpaṃ<BR>
talpaṃ gatāsīn milituṃ ca lolā |<BR>
tathāpi nāyād ṛjutāṃ tu kintu<BR>
karākariprāyatayā sasañja ||JGc_1,2.50|| [upajāti 11]<BR>
<BR>
amilana-haṭha-kṛd yadāmilad vā<BR>
harim atha bhedayiteyam āśu kena |<BR>
dvayam api caritaṃ na citram asyā<BR>
yad alam asau rasa-rūpatām ayāsīt ||JGc_1,2.51|| [puṣpitāgrā]<BR>
<BR>
śrī-kṛṣṇa kṛṣṇa-caitanya sa-sanātana-rūpaka |<BR>
gopāla raghunāthāpta- vraja-vallabha pāhi mām ||JGc_1,2.52||<BR>
iti śrī-gopāla-campūm anu<BR>
goloka-vilāsa-vikāsanaṃ dvitīyaṃ pūraṇam |<BR>
||2||<BR>
<BR>
pūrṇaḥ śrī-goloka-vilāsaḥ |<BR>
<BR>
 --o)0(o--<BR>
<BR>
<BR>
<BR>
<BR>
*************************************************************<BR>
<BR>
(3)<BR>
<BR>
atha tṛtīyaṃ pūraṇam<BR>
<BR>
kṛta-pūraṇa-varti-tṛṣṇa-<BR>
śrī-kṛṣṇa-janma-sampan-mayam<BR>
<BR>
śrī-kṛṣṇa kṛṣṇa-caitanya sa-sanātana-rūpaka |<BR>
gopāla raghunāthāpta-vraja vallabha pāhi mām ||JGc_1,3.1||<BR>
[1] tad evaṃ praśasta-śāstrāvalokataḥ śrīmān golokaḥ prastutaḥ | yatra lokābhivyakta-tad-abhivyakta-vaibhava-bhedād dvidhāpi vṛndāvana-vaibhavaṃ vibhāvitam | yatra ca lokānabhivyakta-vaibhave cintāmaṇi-maya-kamalākāra-gokula-prakāraś cāvikalam avakalitaḥ | yatra ca sapta-prakoṣṭhā goṣṭhādhipati-purī varṇanābhir urīkṛtā | yatra ca prātar aucitī-cita-kṛti-prabhṛti śrī-hari-caritaṃ pracāritam | yatra ca gopa-rāja-rājita-sakala-bhājita-sabhāyāṃ bhavya-kāvya-vijña-sarvajñatātimanojña-prajña-sūta-vaṃśa-prasūta-kumāra-dvayāgamanam anavadyaṃ varṇitam | yatra ca vraja-rājādibhis tat-kathā-śuśrūṣā prathayāñcakre ity api nigaditam | tad-anantaram atra tu tat-kathā vitāyate |<BR>
<BR>
[2] anthānyedyur brāhma-muhūrtam ārabhya pūrvavad eva pūrvaja-rāmaḥ sarvaṃ parvati sma | bhojanaṃ punar aikāntikam eva nityam iva tad-dine jātam | yathā jñāpayanti sma śrīmat-pitṛ-caraṇāḥ - "tāta! prātar eva gobhiḥ śobhiṣyamāṇatāṃ sambhavatā bhavatā tābhyaḥ samagrānuttama-grāsān prādeśya mad-ādeśyatayā yat kiñcid upayujya svayam añcitavyam |" iti |<BR>
<BR>
bhojanaṃ, yathā-<BR>
agrye sadmani ratna-pīṭha-mahitau rāmājitau tad-vadhū-<BR>
hastebhyaḥ parigṛhya mātṛ-yugalenānnādi paryāpitam |<BR>
bhuñjānau sakhibhiḥ sunarma-valitaṃ prasmāyayantau ca tad-<BR>
yugmaṃ tena ca parvaṇā parijanaṃ sarvaṃ sukhācakratuḥ ||JGc_1,3.2|| [śārdūla]<BR>
<BR>
[3] bjhojanānantaraṃ tu sāsraṃ nibhālayantyāḥ sasmitaṃ cākarṇayantyāḥ śrīmatyā mātṛ-dvitīyāyāḥ purastād agrajena sakhibhiś ca sukhada-nānā-vārtāṃ vartayati śrī-vraja-rāja-kumāre vraja-nareśādeśaḥ praviveśa-"vatsa! sabhāsadaḥ sabhāyāṃ sabhājitāḥ śobhante | tau ca sūta-sutau svasampradāyam ādāya vartete" iti |<BR>
<BR>
tadā ca-<BR>
sa tu jananīm anujānatīṃ praṇamya<BR>
drutam anurāmam iyāya sabhya-vṛndam |<BR>
dvayam api tad atha prakāśa-yuktaṃ<BR>
kumuda-suhṛt kumudākarāyate sma ||JGc_1,3.3||<BR>
[4] tatrābhyantaraḥ sabhā-valaya-praveśa-dvāraṃ paritaḥ stambha-paṅkti-sakta-gṛhākāraṃ yat pañcamaṃ loka-sahasrādhāratā-samucitākāraṃ pūrva-dig-gataṃ pūr-dvāraṃ, tasya bahir-antaratayā ghaṭita-sūkṣa-jāla-randhra-jālena kuḍyena dvidhā-vibhakta-dīrghatā-vidhānasya tiryaktayā madhya-sthitena nimna-vartmanā bahira-antar-labdha-kuṭṭima-catuṣṭayasya bahiḥ-kuṭṭima-dvaya-valita-ratna-pīṭha-ghaṭāsu yathāyatham upaviṣṭā mudāviśiṣṭās te vibhrājante sma |<BR>
<BR>
[5] yasminn udīcī-kuṭṭima-taṭa-ghaṭitām avācī-mukhatayā vibhrājinīṃ rājim adhikṛtya virājamānaḥ śrī-vraja-rājas tasya tu savya-tat-taṭa-ghaṭitāṃ prācī-mukhatayā śrī-nidhānāṃ śreṇim āśritya datta-sukha-samājaḥ śrī-vraja-yuva-rājas tathāpasavyatas tat-taṭa-gata-kuḍya-sanīḍa-ghaṭitāṃ prācīmukhatayā sukha-karīm āvalim āsādya param ahitaḥ kṣiti-surottama-samūha-sahitaḥ purohitaḥ samya-virājate sma | tatrāvācī-kuṭṭima-gatāś ca kecid ābhīra-vīrā virājante sma |<BR>
<BR>
[6] tataś ca tayoḥ kuṭṭimayor madhya-bhāgaś ca prāṅgaṇāt kramata unnataḥ | svayaṃ tu vistīrṇatayā nātinimnatayā ca kuṭṭima-sthānāṃ suṣṭhu dṛṣṭi-saṅgataḥ san vibhrājate sma | śrī-bhājaṃ goloka-samrājam abhimukhīkṛtya tayoḥ kuṭṭimayor madhyasthau puṭitāgra-hastau tau sūta-sutau tu saha sahāyam utthāna-yutau vartete sma | yayoś ca savyāpasavyataḥ sarve vrajasthāḥ sūtādiṣu sphurad-arhad-avasthā-viśiṣṭam upaviṣṭā vistīrṇatāsāṅga-prāṅgaṇe tu pare śiṣṭāḥ |<BR>
<BR>
iti sthite-<BR>
sarvasmād uccamāne maṇi-janita-mahā-siṃha-pīṭhe niviṣṭaḥ<BR>
sādhviṣṭaḥ sat-prakīrṇādy-upavalita-karair bhrātṛ-madhyaṃ praviṣṭaḥ |<BR>
dṛṣṭiṃ pīyūṣa-vṛṣṭiṃ vinidadhad asakṛt kṛṣṇa-vaktre sa-tṛṣṇaṃ<BR>
śrīmān goloka-rājaḥ sa-sadasi dadṛśe rājamānaḥ prajābhiḥ ||JGc_1,3.4||<BR>
śrī-śubhrāsana-tulikopari-milat-kāyādharāṃśo manāg<BR>
ālambād upadhāna-candra-valayasyeṣat tiro-vartanaḥ |<BR>
dhinvan sasmitayā dṛśā pariṣadaṃ śrī-rāma-dāmādimān<BR>
śrī-kṛṣṇaḥ samayātra sāmpratam api pratyakṣaval lakṣyate ||JGc_1,3.5||[7] tatra ca tasya varṇādikam evaṃ varṇyate-<BR>
<BR>
śyāme śyāma-daśām avāpa sahasā śoṇe tathā śoṇatāṃ<BR>
pīte rociṣi pīta-dhāma vividhe vaividhyam āgād iti |<BR>
aṅgopāṅga-rucā harer jana-dṛśāṃ vīthir gatā tat-kṣaṇān<BR>
nānā-rūpa-gatīr naṭānupajahāseva smita-vyaṅgataḥ ||JGc_1,3.6||<BR>
kiṃ ca-<BR>
candro' yaṃ śyāma eṣa prthama-jaladharaḥ kāntibhir viśva-dīpaḥ<BR>
śobhante vidyutas tā iha sapadi jahatyātma-sattām amūs tu |<BR>
nakṣatrāṇīha līnāny api bata kumate no nabhaḥ sā sabhāsāv<BR>
ity anyonyaṃ vinodād vivadanam udabhūt tatra śaśvat kavīnām ||JGc_1,3.7||<BR>
[8] tatraiva kasyacid anyasya kavitā-<BR>
<BR>
upari madhukarāvalī tadīyaṃ<BR>
talam anu sasmita-nīla-vāri-jātam |<BR>
tad anu ravi-sutācchavāri-pūraṃ<BR>
sphurati sakhe kim iyaṃ sabhā navāsti ||JGc_1,3.8||<BR>
[9] athātma-sthāne yuktaḥ śrī-kṛṣṇa-rāmābhyāṃ prayuktaḥ prasiddha-nāmā śrīdāmā śrībhājaṃ vraja-rājam āvedya sadyaḥ pura-madhyam āsādya kṛtī śrī-vrajarājñī-prabhṛtir bahiḥ kuṭṭimāt kiñcid unnata-kuṭṭimam anu maryādām aṃśam apy aticarya sphuṭam upary upari ghaṭita-gātraṃ labdha-sannikṛṣṭi-dṛṣṭi-mātra-pātraṃ śreṇitayālaṅkṛtam aneka-nīrandhra-jāla-randhra-jālaṃ samayā samānīya pratīhāraṃ sapratīhāraṃ praṇīya dṛg-bhaṅgi-kalayā tāsām antaḥ-sabhā-saṅgitām abhinīya punas tayor aviprakṛṣṭa evopaviṣṭaḥ |<BR>
<BR>
[10] yatra śrīmatāṃ mitrāṇāṃ saṅgatau madhumaṅgalo' pi raṅga iva tat-tat-prasaṅgena narma-bhaṅgibhiḥ śarma dātum aṅgīkurvann iva niviveśa |<BR>
<BR>
[11] tatra śrī-vraja-rājñī-<BR>
maṇi-maya-vara-pīṭhe yātṛ-mukhyāntarāle<BR>
tanaya-nava-vadhūbhiḥ sevitārāt-pradeśā |<BR>
suta-mukha-vidhu-kāntiṃ sā gavākṣāt pibantau<BR>
suta-sucarita-tṛṣṇak kṛṣṇa-mātā vyarājīt ||JGc_1,3.9||<BR>
[12] atha rājñā vrajasya madhuram ājñāpyate sma-"aye madhukaṇṭha-snigdhakaṇṭhau! vayam utkaṇṭhitāḥ smaḥ | tataḥ kiñcid uṭṭaṅkyatām |"<BR>
<BR>
[13] tau ca sāñjalau vyānñjatuḥ-"deva! kiṃ prakramitavyam avalambya saṃvādavahe?"<BR>
<BR>
[14] vrajarāja uvāca-"bhavantu sarvajñāv iti vijñāpanāyāsmadīya-kathābhibhir evāsmān vismāyayetām |"<BR>
<BR>
[15] tāv ūcatuḥ-"yathā śiṣṭiḥ śiṣṭāgraṇī-caraṇānām | kintu śāvayor āvayor ekataraḥ samājñāpyatāṃ, yathānyataraḥ śrotā bhavati |"<BR>
<BR>
[16] vrajarāja uvāca-"dinam ekam ekam antarā pratyekam api tat-tad-rūpatām āpnotu | prakrāntā punar jyāyān eva jyāyān vidhīyate |"<BR>
<BR>
[17] tataś ca dhṛtotkaṇṭhaḥ sapadi madhukaṇṭhaḥ kṛtāñjalitayā nāndīṃ paṭhann akhilam ānandayati sma | yathā-<BR>
<BR>
śrīmān yo bhagavān svayaṃ vijayate brahmā surarṣir mahān<BR>
vyāsas tat-prabhavaḥ parīkṣid api yāv ugraśravaḥ-śaunakau |<BR>
śrīmad-bhāgavata-prathā-praṇayinas tān viśva-nistāriṇaḥ<BR>
śrī-goṣṭhasya mahiṣṭhatāṃ prathayituṃ kamrān namaskurmahe ||JGc_1,3.10||<BR>
tataś ca-<BR>
paścād alpaṃ tāla-yugmaṃ gṛhītvā<BR>
gāyantau dvau pārśvayor maḍḍu-vijñau |<BR>
śrotā bhrātā yasya savyetarāgre<BR>
so' yaṃ vaktā sarvam uccair didhinva ||JGc_1,3.11||<BR>
[18] iti prakāre labdha-sāre punar madhukaṇṭhaḥ sotkaṇṭhaṃ gāyan nṛtyan tat-tad-bhāvābhinayaṃ praṇayan kathām abhyādade |<BR>
<BR>
atha kathārambhaḥ<BR>
<BR>
[19] yathā-atha sarva-śruti-purāṇādi-kṛta-praśaṃsasya vṛṣṇi-vaṃśasya vataṃsaḥ śrī-devamīḍha-nāmā parama-guṇa-dhāmā madhurāmadhyāsāmāsa | tasya cāryāṇāṃ śiromaṇer bhāryā-dvayam āsīt | prathamā dvitīya-varṇā, dvitīyā tu tṛtīya-varṇeti | tayoś ca krameṇa yathāvad āhvayaṃ putra-dvayaṃ prathamaṃ babhūva śūraḥ parjanya iti | tatra śūrasya śrī-vasudevādayaḥ samudayanti sma | śrīmān parjanyas tu mātṛvad varṇa-saṅkaraḥ iti nyāyena vaiśyatām evāviśya gavām evaiśyaṃ vaśyaṃ cakāra | bṛhad-vana eva ca vāsam ācacāra | sa cāyaṃ bālyād eva brāhmaṇa-darśaṃ pūjayati, manoratha-pūraṃ deyāni varṣati, vaiṣṇava-vedaṃ snihyati, yāvad vedaṃ vyavaharati, yāvaj-jīvaṃ harim arcayati sma | tasya mātur vaṃśaś ca vyāpta-sarva-diśāṃ
viśāṃ vataṃsatayā paraṃ śaṃsanīyaḥ | ābhīra-viśeṣatayā sadbhir udīraṇād eṣa hi viśeṣaṃ bhajate sma |<BR>
<BR>
[20] tathā ca manuḥ-<BR>
<BR>
brāhmaṇād ugra-kanyāyām āvṛto nāma jāyate |<BR>
ābhīro' mbaṣṭa-kanyāyām āyogavyāṃ tu dhigvaṇaḥ ||[Manu 10.15] iti |<BR>
<BR>
ambaṣṭhas tu viśaḥ putryāṃ brāhmaṇāj jāta ucyate iti cānyatra | ataḥ pādme sṛṣṭi-khaṇḍādau yajñaṃ kurvatā brahmaṇāpy ābhīra-paryāya-gopa-kanyāyāḥ patnītvena svīkāraḥ prasiddhaḥ | eṣa eva ca gopa-vaṃśaḥ śrī-kṛṣṇa-līlāyāṃ saṃvalanam āpsyatīti | sṛṣṭi-khaṇḍa eva tatra spaṣṭīkṛtam asti | tasmāt parama-śaṃsanīya evāsau vaiśyāntaḥ-pāti-mahābhīra-dvija-vaṃśa iti |<BR>
<BR>
[21] atha snigdhakaṇṭhena cāntaś cintitam-evam api kecid aho eṣāṃ dvijatāyāṃ sandeham api dehayisyanti | ye khalu śrīmad-bhāgavate kuru dvijāti-saṃskāram [10.8.10] iti gargaṃ prati śrī-vrajarāja-vacane, vaiśyas tu vārtayā jīvet ity ārabhya,<BR>
<BR>
kṛṣi-vāṇijya-go-rakṣā kusīdaṃ tūryam ucyate |<BR>
vārtā caturvidhā tatra vayaṃ go-vṛttayo' niśam ||[BhP 10.24.20-21]<BR>
<BR>
iti vrajarājaṃ prati śrī-kṛṣṇa-vacane, agny-arkātithi-go-vipraḥ [BhP 10.46.12] iti śrī-śuka-kṛta-gopāvāsa-varṇane, vyatirekatas tu dharma-rāja-caratāyām api vidurasya śūdra-garbhodbhavatayānyathā-vyavahāra-śravaṇe' py adhikaṃ viadhirāyiṣyante iti |<BR>
<BR>
[22] atha sphuṭam ūce-tatas tataḥ ?<BR>
<BR>
[23] madhukaṇṭha uvāca-sa ca śrīmān parjanyaḥ saujanya-varyeṇārjitena nijaiśvaryeṇāpi vaiśyāntara-sādhāraṇyam atīyāya, tac ca nāścaryam | yataḥ svāśrita-deśa-pālakatā-mānyatayā vadānyatayā kṣīra-vaibhava-plāvita-sarva-janatā-labdha-prādhānyatayā ca parjanya-sāmānyatām āpa ; yaḥ khalu prahlādaḥ śravasi, dhruvaḥ pratiśruti, pṛthur mahimaṇi, bhīṣmo durhṛdi, śaṅkaraḥ suhṛdi, svayambhūr garimaṇi, haris tejasi babhūva | yasya ca sarvair api kṛta-guṇanena guṇa-gaṇane vaśitāḥ sahasra-saṅkhyābhir apy anavasitā mātāmaha-mahā-vaṃśa-prabhavāḥ sarvathā prabhavante gopāḥ sopādhyāyāḥ svayam eva samāśritā babhūvuḥ | tat-sambandhāni ca vṛndaśaḥ yaṃ khalu śrīmad-ugrasenāgrīya-yadu-saṃsad-agraṇyas te samagra-guṇa-garimaṇy
agragaṇyam avalokayantaḥ sakala-gopa-loka-rāja-rājatā-sambalakena tilakena sambhāvayāmāsuḥ | yasya ca preyasī sakala-guṇa-varīyasī varīyasīnām āsīt | yasya ca śrīmad-upanandādayaḥ pañca-nandanā jagad evānandayāmāsuḥ |<BR>
<BR>
[24] tathā ca vandinas tasya ślokaṃ ślokatām ānayanti-<BR>
<BR>
anyas tu jala-parjanyaḥ sukha-parjanya eṣa tu |<BR>
sadā yo dhinute sṛṣṭair upanandādibhir janam ||JGc_1,3.12||parjanyaḥ kṛṣi-vṛttīnāṃ bhuvi lakṣyo vyalakṣyata |<BR>
tad etan nādbhutaṃ sthūla-lakṣyatāṃ yad asau gataḥ ||JGc_1,3.13||<BR>
upamānti ca-<BR>
upanandādayaś caite pituḥ pañcaiva mūrtayaḥ |<BR>
yathānandamayasyāmī vedānteṣu priyādayaḥ ||JGc_1,3.14||<BR>
utprekṣante ca-<BR>
upanando' bhinandaś ca nandaḥ sannanda-nandanau |<BR>
ity ākhyāḥ kurvatā pitrā nander arthaḥ sudaṇḍitaḥ ||JGc_1,3.15||<BR>
[25] tad evaṃ satīṣu sarva-sampattiṣu tasya putra-sampattis tu parama-ramaṇīyatām avāpa | nepathya-sampattiṣu vāsaḥ-sampattir iva | tatrāpi madhyama-suta-sampattiḥ sutarām aiśvaryāṇām avicchinna-sampatti-paṅktim anu madhyama-sampattir iva |<BR>
<BR>
[26] atra kecid arjunam upamānīkurvanti | vayaṃ tu tasya madhya-sambadhyamānasya sarvānandanasya śrīmat-parjanya-nandanasya bālaka-paryāyeṇa tena pāṇḍu-tanayenopamānaṃ na manyāmahe | api ca paramodāreṣu ca sahodareṣu teṣu na kevalaṃ janmanā tāvan madhya-vartitayā so' yaṃ vartate | api tu sneha-sampadām āspadatayāpi na ca kevalaṃ teṣām kintu sarveṣām api | yena tasmin pitror apy adhikā sneharddhikāyā vardhiṣṇutā bhrātṝnām api sadā sukha-saṃvardhanī babhūva, na jātu spardhanī | na caitāvān udbhūtaḥ suguṇas tasminn udbhūtaḥ |<BR>
<BR>
[27] bhavati hi svayaṃ bhagavati tasya bhakti-viśeṣa-vyaktiḥ-yasyāsti bhaktir bhagavaty akiñcanā sarvair guṇais tatra samāsate surāḥ iti hi bhagavatī śrī-bhāgavata-gīr-devī |<BR>
<BR>
[28] tad etan madhukaṇṭhataḥ śrutvā śrīmad-upanandaḥ śrīmad-abhinandaṃ nīcair uvāca-vijñātā kathāṃ prakurvāṇasya kim asya para-hṛdaya-vijñatā ?<BR>
<BR>
[29] athābhinandas tad avadhārya sāścaryaṃ madhukaṇṭham uvāca-tatas tataḥ ?<BR>
<BR>
[30] madhukaṇṭha uvāca-tad evaṃ sati nāmnā sumukhena kenacana gopānāṃ mukhena tasmai parama-dhanyā kanyā dattā | yā khalu sva-guṇa-vaśīkṛta-svajanā yaśāṃsi dadāti śṛṇvantyaḥ, kim uta paśyadbhyaḥ, kim utatarām bhaktimadbhyaḥ | tataś ca tayoḥ sāmpratam eva dāmpatyena sarveṣām api sukha-sampattir ajāyata, kim uta mātara-pitarādīnām |<BR>
<BR>
[31] tad evam ānandita-sarva-janyu-vigata-manyuḥ parjanyaḥ sarvato dhanyaḥ svayam api bhūyaḥ sukham anubhūya cābhyāgārikatāyām abhyāgataṃ-manyaḥ śrī-govinda-padāravinda-bhajana-mātrānvitāṃ deha-yātrām abhīṣṭāṃ manyamānaḥ sarva-jyāyase jyāyase svaka-kula-tilakatāṃ dātuṃ tilakaṃ dātum iṣṭavān | śrī-vasudevādi-naradeva-gargādi-bhūdeva-kṛta-prabhāṃ sabhāṃ kṛtvā dattavāṃś ca |<BR>
<BR>
[32] sa punaḥ pitur ājñām aṅgīkṛtya kṛta-kṛtyas tasyām eva śrī-vasudevādi-saṃvalita-mahānubhāvānāṃ sabhāyām āhūya sabhāvam utsaṅga-saṅginaṃ vidhāya madhyamam eva nijānujaṃ tena tilakena gokula-rājatayā sabhājayāmāsa |<BR>
<BR>
[33] atha tatrānuje saṅkucati sarvatra ca jane vismayaṃ sacamāne pitari ca rocamāna-locane sa covāca-mayedaṃ nāvicāram ācaritam, yataḥ sarva eva sneha-paramparāyāḥ parādhīnaḥ | sā ca sādguṇyasya, tac ca sarva-samañjasatāyāḥ | sā cātra yathā tathā na mad-vidhe | saiva ca khalu sarva-vaśīkāritāyāṃ svairitām arhati |<BR>
<BR>
[34] kiṃ ca, sarvāntaryāmy apy enam evorarīcarīkarīti | dṛśyatām asyāṃ bhāsamānāyāṃ sabhāyāṃ sarveṣāṃ netra-paṭalī-ṣaṭpadaval-līlāyamānā kevalam asya mukhaṃ kamalam iva saṃvalate | tathā prathamata eva tad-ānukūlyam atrākalpyate | parikalpyatām apīdaṃ mama nāmnaiva | tasmād asmākam ayam eva rājeti |<BR>
<BR>
athābhavat kusumaka-vṛṣṭibhiḥ samaṃ<BR>
sphuṭa-dhvanir divam anu sādhu sādhv iti |<BR>
sabhāsadām iha ca vikāsi-dṛṣṭibhir<BR>
yathāsphuraj jaya-jaya-śabda-maṅgalam ||JGc_1,3.16||<BR>
[35] atha snigdhakaṇṭha uvāca-madhukaṇṭha-kṛta-jagad-utkaṇṭha-śrīman-madhukaṇṭha ! śrīmad-upananda-nandanayos traya eva madhyamā iti ko' yaṃ madhyamaḥ | kīdṛśī vā tasya samañjasateti sodāharaṇam ucyatām |<BR>
<BR>
[36] madhukaṇṭha uvāca-ekaṃ tāvad bhavan-manaḥ-prahlannatā-samucitaṃ pravahlikā-padyam idam anavadyaṃ pūryatām |<BR>
<BR>
[37] snigdhakaṇṭha uvāca-kāmam |<BR>
<BR>
[38] madhukaṇṭha uvāca-<BR>
<BR>
ākṛṣya mat-putram anena putrī-<BR>
kṛtena bhūtiṃ bhajate sa eṣaḥ |<BR>
iti svayaṃ vetti na tena maitrīṃ<BR>
bhinatti ko' yaṃ vadane vadeti ||JGc_1,3.17||<BR>
[39] snigdhakaṇṭhaḥ sotkaṇṭhatayā śīghram eva sānandam uvāca-nanda eva iti |<BR>
<BR>
[40] madhukaṇṭha uvāca-bhavatā jñātm evedam iti | tad etac chrūyatām-<BR>
<BR>
svenālpena guṇena vāñchati nije pūjā-sukhe bhūyasī<BR>
loko yas tu mahīyasāpi khalu tenaivānyadīye sadā |<BR>
so' yaṃ śrī-vrajarāja eva yad asau śūrāṅgajaṃ dhinvituṃ<BR>
tat-tad-dhānim asoḍha sakhyam abhinnālpaṃ ca tasyāntaram ||JGc_1,3.18||<BR>
[41] tataś ca tad etan madhukaṇṭha-sūkta-sudhākaram āsādya ratnākara ivocchalad-aṅga-taraṅgas tad-antar-bahiraṅga-sabhya-saṅghas tad-upari-hṛdayaṅgama-ratnāvaliṃ vikīrṇavān hṛdayāvaliṃ vā vitīrṇavān iti svayam api na bhidāṃ vidāmbabhūva |<BR>
<BR>
[42] atha snigdhakaṇṭha uvāca-tatas tataḥ ?<BR>
<BR>
[43] madhukaṇṭha uvāca-tataḥ śrīmān asau dhanyaḥ parjanyaḥ śrī-govinda-padāravinda-bhajanāya vṛndāvanaṃ praviśan samāsata eva samasta-śāstra-sāraṃ pṛcchataḥ putrān upadideśa, yathā-<BR>
<BR>
kiṃ bhaya-mūlam adṛṣṭaṃ kiṃ śaraṇaṃ śrī-harer bhaktaḥ |<BR>
kiṃ prārthyaṃ tad-bhaktiḥ kiṃ saukhyaṃ tat-para-prema ||JGc_1,3.19|| iti |<BR>
<BR>
[44] tad evaṃ saha-bhārye vṛndāvanaṃ gate tasminn ārye śrīmān upanandaḥ sva-nāmānurūpaṃ śrīman-nanda-vraja-mahendra-sabhāyām ayantrita-mantritayā sthitavān | vicitravīrya-sabhāyāṃ bhīṣma iva | so' pi mantra-miṣeṇa viśeṣeṇa tad-ājñām eva gṛhṇan sarvaṃ sarva-kālaṃ surājā prajā-kulaṃ pālayati sma |<BR>
<BR>
[45] tatra ceyaṃ caryācaritāścaryā babhūva, yathā-<BR>
<BR>
maryādāṃ pitur ayam āvad eva sarvāṃ<BR>
dharmādir na vipadam eti yatra cārthaḥ |<BR>
sampattir na punar abhūd amuṣya vaśyā<BR>
yenāsau prasabham avāpa vṛddhim eva ||JGc_1,3.20||<BR>
[46] tad evaṃ sarva-samṛddhi-vṛddhi-siddhim āyāte rājanvati vraja-jana-jāte kalikāyamānā kācid utkalikā krameṇa vikāsam ayāmāsa | sarveṣāṃ prāṇa-tulyasya nija-kulyasya rājñas tasya santatir na jāyata iti | kālātyaye cāśā-vyatyayāt sarvaṃ janam atīva kṛcchram ānarccha | agrajādīṃs tu sutarām | śrīmad-vrajapati-jampatī tu prajāśāṃ pūrvata eva sandigdhi-digdhām api kurvāte sma, uttaratas tu viśeṣataḥ |<BR>
<BR>
[47] snigdhakaṇṭha uvāca-kathaṃ tat-preṣṭhāḥ putreṣṭyādikaṃ nānuṣṭhāpitavantaḥ ? kathaṃ vā vidagdhayor api tayoḥ sandigdhatā jātā | tathāpi parameśa-parayoḥ kathantarāṃ vā tad-āśā ? uttaratas tu viśeṣataḥ kathantamām ?<BR>
<BR>
[48] madhukaṇṭha uvāca-anuṣṭhāpitam api tat tan na pratiṣṭhām āsasāda |<BR>
<BR>
[49] snigdhakaṇṭha uvāca-kathaṃ tat ? kathaṃ vānyad anyat ?<BR>
<BR>
[50] madhukaṇṭha uvāca-tathā hi, tat tad aśeṣa-sampattyor api dampatyo rahasi saṃvādo' yaṃ babhūva | yathā śrīmān patir uvāca-kuṭumbini! kim avalambī mama sanānāya vitānādi vitānayati śoka-vaśo' yaṃ lokaḥ ? yato mama saṅkalpa-kalpanā-samaye yādṛśāya sarvato vicitrāya putrāya cittaṃ kalpate | sa tu parama evāpūrvaḥ katham apūrva-viṣayatāṃ prāpnotu ? tata punar anyatra vacana-gocaraṃ racayituṃ saṅkucaty eva ceto-vṛttiḥ | yato yat khalu mayi dayā-parāyaṇasya śruti-pārāyaṇa-phalasya śrī-nārāyaṇasya rūpaṃ tato' pi madhurataraṃ katarad vā bhavet, parijāta-kusumād ākāśa-kusumam iva |<BR>
<BR>
[51] atha snigdhakaṇṭhaś cintayāmāsa-asya tato' pi madhurataratvaṃ nāyuktam | yata etad uddiśya śrī-bhāgavata-padyam-<BR>
<BR>
yan martya-līlaupayikaṃ sva-yoga-<BR>
māyā-balaṃ darśayatā gṛhītam |<BR>
vismāpanaṃ svasya ca saubhagarddheḥ<BR>
paraṃ padaṃ bhūṣaṇa-bhūṣaṇāṅgam ||[BhP 3.2.12] iti |<BR>
<BR>
[52] atha sphuṭaṃ papraccha-tatas tataḥ ?<BR>
<BR>
[53] madhukaṇṭha uvāca-atha śrīmatī tat-patnī covāca-kīdṛśaṃ rūpaṃ tad iti kathyatām |<BR>
<BR>
[54] sa uvāca-<BR>
<BR>
śyāmaś cañcala-cāru-dīrgha-nayano bālas tavāṅka-sthale<BR>
dugdhodgāri-payodhare sphuṭam asau krīḍan mayālokyate |<BR>
svapnas tat kim u jāgaraḥ kim athavety etan na niścīyate<BR>
satyaṃ brūhi sadharmiṇi sphurati kiṃ so' yaṃ tavāpy antare ||JGc_1,3.21||<BR>
[55] sovāca-śrīman ! mamāpīyam eva mano-vṛttir mati-vṛttim ativartamānā vartate | kevala-vilajjayā taj jātu bhavantaṃ na nivedayāmi | tasmād asmād asambhava-manorathān nivṛtti-śāstra-vicāram udyacchantau mana eva saṃyacchevahi |<BR>
<BR>
[56] sa uvāca-yadyapi mayāpy etad eva madhye madhye sphuṭam adhyavasīyate, tathāpy astoko vaśita-viśvodreko mahān sahāyaḥ śrīman-nārāyaṇa-deva eva śaraṇam iti citta-vṛttiḥ parivartate-yo' smākam adṛṣṭāśrutam idaṃ dṛṣṭam iva karoti | sa sarvaṃ kṛta-pūrvī tad api kurvīta |<BR>
<BR>
[57] sovāca-deva ! tasya devasya kām api sevāyogyām evātra yogyām upalabhāmahe |<BR>
<BR>
[58] sa uvāca-bāḍham | kintu kīdṛśī sā ?<BR>
<BR>
[59] sovāca-dvādaśī-vrata-rūpā |<BR>
<BR>
[60] sa sānandam uvāca-saṅgataṃ bravīṣi | mamāpy utkaṇṭhāṅkuritaṃ sphuritam etad evāsīt | tasmād adyārabhya samārabhyatām eṣa vrata iti |<BR>
<BR>
[61] tad evaṃ sampravadamānayor udbhavan deva-dundubhi-nādaḥ sarvam aticakrām |<BR>
<BR>
[62] atha tayā vṛtta-sva-citta-vṛtti-prathayā tat-kathayā ślathitavāntaḥ śrī-vraja-dharitrī-kāntaḥ kānta-nijālaṅkāra-vāraṃ sūta-kumārāya vitatāra | śrīmatī vrajapati-patnī ca mahā-nīlamaṇi-maya-nāyakaṃ hāraṃ vihāpayāmāsa |<BR>
<BR>
[63] atha sotkaṇṭhaṃ snigdhakaṇṭha uvāca-tarhi kiṃ jātam ?<BR>
<BR>
[64] madhukaṇṭha uvāca-tena vratena pūrṇe varṣe bṛṃhite ca tarṣe yugapad eva deva-devaḥ svapne tayor āvirbabhūva, covāca ca-aho ! mayy atisaktau bhaktau kathaṃ nirvidya khidyāthe ? yo' sāv atasī-kusuma-suṣamaḥ sukumāraḥ kumāraḥ śaśvad evānubhavator bhavatoḥ kumāratayā sphurati | sa tu sadā bhavator evānugataḥ pratikalpaṃ svabhakti-pravartanāya divi mat-pravartita-droṇa-dharā-rūpa-kalāṃśa-kalāvatoḥ tad bhūri bhāgyaṃ ity ādi-rītyā brahmādy-alabhya-sākṣāt-tat-phala-sākṣātkārāya svayam eva pṛthivyāṃ bhavator bhavator eva bhavaṃ labhata eva æ acirād eva ca rucirā rucireṣā yuvayoḥ saphalatāṃ valitā |<BR>
<BR>
[65] tad evaṃ śrāvitābhihite tirohite ca paramahite bhagavati labdha-jāgarāv upalabdhāmṛta-sāgarāv iva ca mithas tad eva saṅkathayantau prathayantau ca parama-camatkāra-nivahaṃ vahataḥ sma |<BR>
<BR>
[66] atha snigdhakaṇṭhaḥ svagataṃ cintayāmāsa-tad evaṃ jātāny eva mama praśnānām uttārāṇi | tatra ca bhavator eveti yuktam evoktaṃ śrī-bhagavatā--prāg ayaṃ vasudevasya kvacij jātas tavātmajaḥ [10.8.14] iti vadato' py avyabhicāra-vacaḥ-pracāra-sargasya muneḥ śrī-gargasya prāyaḥ so' yam abhiprāyaḥ |<BR>
<BR>
[67] śrī-bhagavatā saha sambandhaḥ kila kevala-prema-nibandhanaḥ-bhaktyāham ekayā grāhyaḥ [BhP 11.14.11] ity ādeḥ | atas tad-viśeṣasya tad-viśeṣa eva hetuḥ-ye yathā māṃ prapadyante tāṃs tathaiva bhajāmy aham [Gītā 4.11] ity ādeḥ | tatas tasmin vatsatāṃ satāṃ vātsalyābhidha eva premā pramāpayati |<BR>
<BR>
[68] tatra śrī-vasudevasya tad-aiśvaryālocanena vātsalyasya tāralyaṃ sāralyaṃ cāsāditam | śrī-vrajarājasya punas tad-vātsalyaṃ śaśvad udbuddhaṃ śuddham eva ca prasiddham | pitṛbhyāṃ putratayā tad-dhāraṇe kāraṇaṃ ca munibhir mana eva manyate | āviveśāṃśa-bhāgena mana ānakadundubheḥ [BhP 10.2.26] ity ādeḥ | dadhāra sarvātmakam ātma-bhūtaṃ kāṣṭhā yathānanda-karaṃ manastaḥ [BhP 10.2.18] ity ādeś ca | śrī-vraja-rājābhyām api manasā dhāraṇaṃ tasya kāryānyathānupapatti-siddhena bhakti-svābhāvyenaiva  sambhāvyate | tatra ca sati sāmprataṃ tu viśeṣata eva sāmprataṃ parāvasthām anu kṛtāsaktau hi bhaktau tad-udayaḥ syāt | tasmāt tavaivātmajas tasya vasudevasya tu kvacit kārye nimitte jātaḥ prādurbhūtaḥ iti |<BR>
<BR>
[69] atha prakaṭam uvāca-tatas tataḥ ?<BR>
<BR>
[70] madhukaṇṭha uvāca-tad evaṃ paramārter upakaṇṭhatāṃ prāptāyām utkaṇṭhāyām ekadā sarve' narvācīnā vraja-vāsinaḥ sabhāvāḥ sabhāyāṃ militāḥ | militvā ca tad eva sotkaṇṭhaṃ suṣṭhu pratuṣṭuvuḥ |<BR>
<BR>
[71] tadā ca tatraikā tāpasī kenacana snātakena samam āyātā | tāṃ ca mahā-prabhāva-lakṣaṇāṃ lakṣayitvā sarve samutthāyātithyam āvitathyena vidhāya vijñāpayāmāsuḥ-sākṣād bhagavato yogamāyeva kā tvam asi ? śrīman-nāradasyābhinava-tanur ivāyaṃ vā kaḥ ?<BR>
<BR>
[72] sā ca sahāsam āha sma-paurṇamāsī-nāmnī kātyāyanī ca kumāra-śramaṇā ca pārikāṅkṣiṇī cekṣaṇikā cāsmi | ayaṃ ca madhumaṅgala-nāmā snātakaḥ śrī-nārada-prakṛtiḥ | āvāṃ ca vidyā-viśeṣeṇaitad-vayaskāv eva sadā vidyāvahe |<BR>
<BR>
[73] te ūcuḥ-etāvatī kṛpā kṛpaṇeṣu katham asmāsu kṛtā ?<BR>
<BR>
[74] sovāca-bhavatāṃ kim api vaibhavaṃ sambhāvya |<BR>
<BR>
[75] sarve ūcuḥ-kiṃ tat ?<BR>
<BR>
[76] sovāca-bhavatāṃ prāṇa-kandasya śrīman-nandasya jagadānandaḥ sa khalu nandanaḥ sambhaviteti |<BR>
<BR>
[77] sarve sa-bāṣpa-pulaka-kulam ūcuḥ-bṛhad-vanam asmākam ida bṛhat-tīrthaṃ bhavati | tasmād asmabhyaṃ datta-viśrāntike kṛṣṇāntike sphuṭam uṭajaṃ tava ghaṭayāmaḥ |<BR>
<BR>
[78] sovāca-upaśrutir eṣā śruti-veṣā navyāpi na vyabhicaritā | yataḥ kṛṣṇāyā iti vivakṣitam api kṛṣṇasyeti lakṣitaṃ karoti | kṛṣṇa-nāmā hi bhavitāsau | mahā-prabhāvavati yasmin jātavati nirdānavatā pṛthivyāṃ bhaviṣyati | tadīya-guṇe tu sadā navatā, saguṇatā vidyādi-prabandhe tat-sambandhe tu nirguṇatā | sakiñcanatā viṣaya-sampattau tad-bhaktau tu niṣkiñcanatā ity ādikaṃ viruddhāyamānam api sarvair anuruddhaṃ kariṣyati | tasmād asmākam atra sthātum āgraha eva bhavatām anugrahāya sampannaḥ |<BR>
<BR>
[79] atha tāṃ sarve sānandaṃ vandamānās tayā samam indīvara-ruci-nindīhita-kālindīṃ vindamānāḥ parṇa-mandiraṃ pūrṇayantas tatra vāsayāmāsuḥ |<BR>
[80] tasminn eva divase' pagata-doṣe pradoṣe samudbhaṭa-kaṃsa-roṣeṇa jāta-citta-śoṣeṇa kṛta-paridevena vasudevena prahitā vraja-hitā baḍavārohiṇī rohiṇī guptam ājagāma | yasyām āgatāyāṃ parama-pativratāyāṃ sarva eva vraja-rāja-rāja-samājaḥ śubha-śakuna-saṅkula-śakunādi-samajena samam ullalāsa | tatra cānanda-mohinyau śrī-yaśodā-rohiṇyau yamunā-gaṅge iva saṅgata-saṅge parasparaṃ parebhyaś ca sukha-samūham ūhatuḥ |<BR>
<BR>
[81] vraja-rāja-patnī ca tasyā jyaiṣṭham avaṣṭabhya māsa-traya-jātam antarvatnītvaṃ paryālocya svābheda-vedanenaiva śāta-jātaṃ prāpa |<BR>
<BR>
[82] atha māgha-māsi cāsita-pratipadi kṛta-sarva-sukha-prasara-janyāṃ rajanyāṃ sā vraja-rājaṃ sevyamānā tandrāparatantrāyamāṇā svapna-tulyatā-saṃcitaṃ kiñcid añcitaṃ dadarśa |<BR>
<BR>
[83] yathā sa eva bālaḥ sarvatas tad-āvaraṇa-kārikayā kayācic divya-kumārikayātmānaṃ pidhāya vraja-rāja-hṛdayān nija-hṛdayaṃ praviśya dṛśyavad eva sthita iti | tataś ca so' yaṃ hṛdaya-kamala-madhym adhyāsāmāsa | seyaṃ tu jaṭhara-madhyam iti | vrajarājaś ca nirantara-svāntara-tat-praveśāveśaṃ durnideśaṃ ciram anubhūya dūyamānatāṃ vidhūya tathaivānubhūtavān |<BR>
<BR>
[84] atha snigdhakaṇṭhaḥ svānte cintayati sma-satyam etad ata eva sad-vāṇī-guṇibhir muhur anayor ātmaja iti matam | mayā ca suvicāratas tad eva pūrvaṃ niścitam ācaritam iti | uvāca ca-tatas tataḥ ?<BR>
<BR>
[85] madhukaṇṭha uvāca - atha tad ārabhya garbha-lakṣaṇam upalabhya sambhūta-bhavyānāṃ sabhyāṅganā-gaṇānāṃ gokula-kula-pātrī sukha-dātrī babhūva | yathā -<BR>
<BR>
mukham āpāṇḍu kucāgraṃ sphītaṃ jaṭharaṃ darottuṅgam |<BR>
abhajata karṇejapatāṃ garbhe vṛtte yaśodāyāḥ ||JGc_1,3.22||<BR>
yathā ca -<BR>
vraja-rājñyāṃ sphuritātmā kṛṣṇaḥ sphurati sma loke' pi |<BR>
dīpaḥ sphaṭika-ghaṭī-bhāg antar bahir api vibhāti tat-tulyaḥ ||JGc_1,3.23||<BR>
kintu -<BR>
jita-rasanā rasa-dhairyā gāmbhīryādi-pravīṇāpi |<BR>
spṛhitaṃ kiñcit kiñcid vraja-nṛpa-gṛhiṇī tadā cakre ||JGc_1,3.24||<BR>
yathā -<BR>
aihata dohadam eṣā kṛṣṇāveśāviśat tṛṣṇā |<BR>
tulasī-saṃskṛta-ghṛta-yuk sa-sitaṃ sita-kānti-gandhi paramānnam ||JGc_1,3.25||<BR>
[86] atha yogamāyā rohiṇyāḥ sāptamāsikaṃ garbhaṃ srastaṃ vidhāya devakyās tad-vidhaṃ taṃ tasyāṃ niyojayāmāsa | tataś ca labdha-sarva-samaya-sampad-daśe caturdaśe māsi śrāvaṇataḥ prāk śravaṇa-rkṣe samasta-sukha-rohiṇī rohiṇī guṇa-gaṇanayā suṣamaṃ sita-suṣamaṃ sutaṃ susrāva | sāndra-śubhratā-vibhrājamānatayā paurṇamāsī candramasam iva, darśita-vikrama-kramatayā siṃha-vadhūḥ śāvakam iva, nirmala-parimala-dhārādhāratayā nava-kamalinī dhavala-kamalam iva, sarva-śravaṇa-saṅgha-maṅgalatayā niravadya-vidyatā yaśaḥ-stomam iva ca |<BR>
<BR>
kiṃ ca -<BR>
śubhrāṃśu-vaktraṃ taḍid-āli-locanaṃ<BR>
navābda-keśaṃ śarad-abhra-vigraham |<BR>
bhānu-prabhāvaṃ tam asūta rohiṇī<BR>
tat tac ca yuktaṃ sa hi divya-bālakaḥ ||JGc_1,3.26||<BR>
[87] sa eṣa ca asita-varṣmā sita-varṣmā sad-anujaḥ sūdita-danujaḥ, pālita-dhenuko dalita-dhenukaḥ, pralamba-bāhuḥ pralamba-ghātayitā, svayaṃ rāma-nāmā rāma-ramita-dvivida-vidārayitā ca bhavitā iti jyotirvidbhir udbhāvitam |<BR>
<BR>
[88] asya jātakarmādikaṃ ca marmagair eva śarmāntanāmabhir guptam eva paryāptam akāri ānaka-dundubhi-mantraṇā-paratantratayā | kintu tatraikaṃ duḥkham ivāsit | [89] yataḥ sa tu janmata evānuja-janma yāvat jaḍa evādṛśyata | tatra pratīkāraś caika evāsīt yathāntardhṛta-nijāvarajaṃ vrajeśvary-aṅkam eva kevalaṃ valamānaḥ samullasitaval lakṣyate |<BR>
<BR>
[90] tad evaṃ dina-katipaye labdha-vyatyaye garbha-sandarbhāt spaṣṭam aṣṭa-māsi tad-avarajanma-janmanaḥ samārambhaḥ sambhavati sma | yathā cādhunāpi varṇayanti --<BR>
<BR>
aṣṭāviṃśa-catur-yuge kali-śiraḥ saṃmardya vaivasvate<BR>
bhādrāntar-bahulāṣṭamīm anu vidhoḥ putre vidhor udgame |<BR>
yoge harṣaṇa-nāmni śuddha-vidhibhe purṇaḥ paraḥ śrī-vidhur<BR>
nandan nanda-vadhū-mude svayam udaid ahnāya dhunvaṃs tamaḥ ||JGc_1,3.27||<BR>
yathā ca -<BR>
tadā yugādi devās te sva-sva-smapad-upāyanam |<BR>
ādāya kṛṣṇa-janmarkṣa-niśām āśu siṣevire ||JGc_1,3.28||<BR>
yathā hi -<BR>
vibabhūva vinā satyaṃ dhyānaṃ tretāṃ vinā makhaḥ |<BR>
vinā dvāparam abhyarcā harer nāma kaliṃ vinā ||<BR>
vinā madhuṃ saptalādi vinoṣṇaṃ pākimāmratā |<BR>
vinā śarad-ambu-śrīḥ śālis tasyāḥ paraṃ vinā ||<BR>
śiśireṇa vinā māghyaṃ vināhnāmbuja-vistṛtiḥ |<BR>
vinā jyotiṣa-śāstreṇa grahāṇāṃ śubhadā sthitiḥ ||<BR>
vinā guru-prabhāveṇa sarvatra sphuraṇaṃ hareḥ |<BR>
vinā sūti-pratītyā ca prasūto' sau yaśodayā ||JGc_1,3.29||<BR>
[91] tad idam agre vyaktīkariṣyate | kiṃ ca -<BR>
madhye tārāvāra-sāraṃ nabhas tat-<BR>
prānte sindhūrdhvaṃ dhvanan-megha-bandhu |<BR>
itthaṃ varṣādhāmatarṣā śarac-chrīs<BR>
tasyāṃ tithyāṃ tathyam ātithyam āpa ||JGc_1,3.30||<BR>
kiṃ ca -<BR>
jātibhiḥ saha mādhavyaḥ ketakyaḥ ketakaiḥ samam |<BR>
kumūdyāny ambujaiḥ sārdhaṃ sphuṭanti smeti dig yadā ||JGc_1,3.31||tadā tad api nāścaryam ācāryaiḥ paricīyate |<BR>
sarvāścarya-nidhiḥ so' pi janma-caryāṃ yato gataḥ ||JGc_1,3.32||<BR>
[92] tathā hi etad-uttaraṃ bhāvi-tad-vilokānāṃ lokānāṃ bhāvitānam -<BR>
[93] mukham asya lasita-smitāsita-kamalānām adhipam iva vilokyate,<BR>
netra-yugalaṃ sūkṣma-bhramara-citra-kairavāntaḥ-patrāṇām,<BR>
ghrāṇaṃ nīla-nīrada-cchavi-ladha-kīla-tila-prasūnānām,<BR>
oṣṭhādharaṃ sindūra-girijani-javā-badnhūka-bimba-goṣṭhīnām,<BR>
karṇa-dvandvam añjana-bhūmija-śyāmalatā-potānām,<BR>
kara-prāntatā-kānta-bhuja-yugalaṃ sa-nava-pallava-nava-tāla-śākhānām,<BR>
śrīvatsa-sindhu-vatsākhya-lekhā-sahita-vatsaṃ dhṛta-dakṣiṇāvarta-dyuti-viśeṣa-kṛta-sthira-vidyud-āśleṣa-megha-khaṇḍānām iti |<BR>
<BR>
[94] kiṃ ca mukhena mahāpadmaṃ vijetā,<BR>
nayanābhyāṃ padmam,<BR>
nāsikayā makaram,<BR>
smitena kundam,<BR>
kaṇṭhena śaṅkham,<BR>
caraṇayoḥ pṛṣṭābhyāṃ kacchapam,<BR>
rucā nīlam,<BR>
sarvair eva ca sarveṣāṃ kharvam |<BR>
kiṃ bahunā, svena mukundam apīti yugapad atra tat-tad-avasara-prasavādīnāṃ tathā durlabha-sannidhīnāṃ nidhīnām api sannipatanaṃ nāsambhāvyam |<BR>
<BR>
[95] atha tasya janmani ko' pi viśeṣaḥ, yathā -<BR>
<BR>
tadā tatra māyā milad-bālya-kāyā<BR>
tadīyānukūlyaṃ kṛpā-mātra-mūlyam |<BR>
sadā kurvatī taṃ samastān atītaṃ<BR>
vidhāyāgrajātaṃ svayaṃ prāpa jātam ||JGc_1,3.33||<BR>
[96] atha snigdhakaṇṭhena bhāvitaṃ sa-pramāṇaḥ khalv idam - adṛśyatānujā viṣṇoḥ sāyudhāṣṭa-mahābhujā [BhP 10.4.9] iti śrī-bhāgavatād, tac ca nandas tv ātmaja utpanne jātāhlādo mahā-manāḥ [BhP 10.5.1] ity ādiṣv ātmaja-padaiḥ sthāpanā-vyapadeśataḥ sadeśa-rūpam eva nirūpyate | kintu tad idam apracchannaṃ vivicya pṛcchāmaḥ yatheha sandehaḥ sarveṣāṃ śāmyati | [97] spaṣṭam apy ācaṣṭa - aho ārya tarhi kathaṃ vasudeva-devakī-putratayā so' yam avadhāryate ?<BR>
<BR>
[98] tad īdṛg-vacasi sati snigdhakaṇṭhe vacasi kiñcit-kuṇṭhena madhukaṇṭhena manasi bhāvitam - śrīmatā devarṣiṇedam āvāṃ praty atiharṣeṇādiṣṭaṃ - yadi kadācic chrīmati mahā-premavati vraje kṛta-vrajanayoḥ kathā-yogo bhavatoḥ sambhāvyate, tadā śrī-kṛṣṇa-devasya sarvato varṣyam aiśvaryaṃ gopanīyam ity ato munivarga-prasiddha-garga-siddhāntam evālambya saṃvadiṣyāvahe | sa cāmībhiḥ śruta eveti nāścaryāya paryavasiṣyatīti |<BR>
<BR>
[99] prakaṭaṃ covāca - atra khalv idam asya śrī-vraja-rāja-tanūjasya rahasyam udbhāvayato mama samatikramaḥ svayam amunaiva bāḍhaṃ soḍhavyaḥ | tathā hi asmin sarvato labdhātirekakā saṃsiddhiḥ khalv ekā vartate | yad atikrānta-sarveha-sneha-maya-hṛdaya eva sadā vartamānaḥ snighdatā-digdha-janānāṃ bhāva-mudrayā parokṣaṃ kṛtayāpi svahṛdi pratibimbatatayā mudrito bhavati | asya svarūpeṇāvirbhāvaś ca sneha-maya-sphūrti-pūrti-vaśībhāvata eva sarvathā, na tv anyathā | putratayāvirbhāve ca bījaṃ pitṛ-bhāva-maya-sneha eva nānyeṣām ivānyat | jāte ca kutracit putratayāvirbhāve tat-tat-sambandha-maya-sneha-kṛta-caya-sphūrtir eva tathā tathā bhāvenāvirbhāve nibandhanaṃ bhavati |<BR>
<BR>
[100] tad evaṃ sthite sarvataḥ samudbuddha-śuddha-pitrādi-bhāva-vicitrāṇāṃ vraja-nṛpati-prabhṛtīnāṃ bhṛti-bhuk-paryantānāṃ vraja-janānāṃ yeṣām adhimadhyaṃ prati-dviparārdhaṃ pratikalpam āvirbhavati, vṛddhi-jīvikānām iva teṣām eva prema-sañcaya-paryudañcana-prapañcam añcaṃs tad-vṛddher aparicchedyatābuddhyā pratidātum adhyavasāyaṃ muñcan sadā putrāditayā sa eṣa virājate, nānye tu tatra kila tilam apy avakāśa-kālaṃ labhante |<BR>
<BR>
[101] etad evoktaṃ brahmaṇā eṣāṃ ghoṣa-nivāsinām uta bhavān kiṃ deva rāteti naḥ [BhP 10.14.35] ity ādinā | etad eva ca śrī-nārāyaṇa-devena samādiṣṭaṃ - yo' sāv atasī-kusuma-suṣamaḥ sukumāraḥ kumāraḥ ity ādinā | tataś ca -<BR>
<BR>
tasmān nandātmajo 'yaṃ te nārāyaṇa-samo guṇaiḥ |<BR>
śriyā kīrtyānubhāvena gopāyasva samāhitaḥ ||[BhP 10.8.19]<BR>
<BR>
iti garga-vacanānusāreṇedam utprekṣyāmahe - etad-rūpa-svaputra-mātra-paryāpta-sarva-svārthena śrīmad-vraja-mahendreṇa mahīyamānasya yasya mahābhagavato yā yogamāyākhyā durghaṭa-ghañanī svarūpa-śaktiḥ śāstreṇa vaktīkriyate | tena kila dattā sā tvat-putre śrī-kṛṣṇa eva paryavasyati sma | sā ceha svajana-sneha-nikṣipta-cittasya yadyapy asya tat-putrasya prāyo' vadhānaṃ na prāpnoti | tathāpi tasmād anyasmāc ca parokṣam anukṣaṇam anugatiṃ līlā-sahāyakaṃ ca prapañcati | yathā ca yogamāyā tathā tad-anugatā māyādayo' pīti | yadyapy evaṃ tathāpi tvat-prabhu-pratta-śaktim enaṃ tvam eva nija-śrī-prabhṛti-śaktibhir gopāyasveti gargo vyañjitavān | tad evaṃ sati bahūni santi nāmāni rūpāṇi ca sutasya te [BhP 10.8.15] ity api tad-uktir udriktīsyāt |yataḥ sva-snigdha-jana-bhajana-rasāveśitāveśatayā
sadā virājamānasya śrīmad-vraja-rājātmajasya khalv asya  sva-snigdha-jana-bhāva-svabhāva-viśeṣa-vinodam anumodamānasya tad-bhāva-rūpānurūpaṃ rūpaṃ yadṛcchāvaśād ekadhānekadhā ca samīpator'samīpato' py āvirbhavati tirobhavati ca |<BR>
<BR>
[102] tataḥ śrī-vasudeva-devakyor antar yac caturbhujam asya rūpaṃ sphurati, tad eva hi bahir āvirbhavati sma | phalena phala-kāraṇam anumīyate iti nyāyena | tenaiva ca nyāyena śrī-vrajeśvaryos tu paraṃ dvibhuja-mūrtitayā sphūrtir āsīt |<BR>
<BR>
tataḥ prāg ayaṃ vasudevasya kvacij jātas tavātmajaḥ [BhP 10.8.14] iti dhṛta-tapo-vargasya gargasya vacanam anusṛtya parāmṛśyate | yadā nṛśaṃsa-kaṃsa-bhiyā svāvirbhūta-caturbhuja-rūpācchādana-pūrvaka-dvibhuja-rūpāvirbhāvanāya śrī-devakīcchā jātā, tadā tasya yad apūrvaṃ dvibhuja-rūpaṃ pūrvaṃ māyayā saha śrī-yaśodāyāḥ svāntaram āyātaṃ, tad eva tatra sannidhānam avāpya caturbhujaṃ rūpam antarbhāvya svayam āvirbabhūva | yatra sākāratayā mātṛ-garbha-sthitāpi māyā nirākāratayā tūrdhva-gatyā tanvā tad-vāhanatām āgatā | gandavāha-śreṇī nīla-kamala-dalam iva tatra sarvālakṣitatayā tat prāpitavatī | yā khalu pūrvaṃ tad-ākarṣeṇa dharṣeṇa paraṃ mātaram api mohena mlāpitavatī |<BR>
<BR>
[103] atha punas tena garbhasthenākāreṇa mātuḥ prasūti-bhramaṃ ca samprathayya bahir ātmanaṃ saṃvalayya prasūti-śayyām evādhiśayya sthitavatī | yā khalu śrī-devakītaḥ śrī-rohiṇyāṃ saṅkarṣaṇa-saṅkramaṇe' pi tathā prakramate sma iti |<BR>
<BR>
[104] atra ca snigdhakaṇṭhenāntaś cintitam - satyam evāha sma nūnaṃ athāham aṃśabhāgena [BhP 10.29] iti hi māyāṃ prati śrī-bhagavad-vākyam ādiṣṭā prabhuṇāṃśena kāryārthe sambhaviṣyati [BhP 10.1.25] iti ca devān prati brahma-vacanam | atra aṃśabhāgena caturbhuja-rūpeṇākāra-bhedeneti bhagavad-abhiprāyaḥ | kāryārthe tat-tan-mohanāya aṃśena sambhaviṣyati śrī-kṛṣṇasya dvibhuja-rūpeṇākāra-bhedena saha miliṣyati seti brahmaṇo' bhiprāyaḥ | tad evam eva hi vyākhyātam anyatra śrī-bhāgavata-tattvavidbhiḥ avatīrṇau jagaty-arthe svāṃśena bala-keśavau [BhP 10.38.32] ity atra svāṃśena mūrti-bhedeneti |<BR>
<BR>
[105] api ca śrī-vrajeśvara-sambandha-nibandhanā yā kṛṣṇe yogamāyābhivyaktir uktā  sā siddhāntato' pi siddhatām āsīdati | bhagavataḥ khalu priyajanecchām evānugacchati sarva-śakti-vyaktir na tu yadṛcchām iti |<BR>
<BR>
[106] atha sarve sāścaryam ūcuḥ - bhavatu nāma tat tat | kintu tataḥ kim anantaraṃ jātam ?<BR>
[107] madhukaṇṭha uvāca - anantaraṃ tu caturbhujatāvirbhāvānurūpyataḥ pravyakta-yogamāyasya tasya prāg-upadeśataḥ śrī-vasudevaḥ sarvatra māyika-śāyikāyāṃ jātāyāṃ pūrva-deva-bhiyā dvibhujam atrakīyaṃ bālakam atrānīya tayā bālikayā vimilitavān | so' yaṃ tu teneśvaratā-pratyāyakena caturbhuja-rūpeṇopadeśena ca na tatra jātakatāṃ vyañjitavān iti putratāṃ sandehitavān | atra tu dvibhuja-rūpeṇa vacanādi-śakter vyakter abhāvena ca tām eva vyajya putratām eva nidehitavān | śrīmān ānakadundubhis tu tad idaṃ sarvaṃ nānusadadhau iti |<BR>
<BR>
[108] snigdhakaṇṭha uvāca - nānusandadhātu nāma | tathāpi yāṃ tanayām atrakīyām apamāya svayam apanināya tasyāḥ pratidānasyāpi sad-bhāvābhāvāt katham iva nyaste' py asminn ātmīyatāṃ pratyapadyata ? āgamādāv api yasya nandanandana-nandātmaja-nandaja-nandatanaya-ballavīnandanādi-nāmāni tat-tad-abhīṣṭa-pradatayā nirdiṣṭānīti |<BR>
<BR>
[109] punaḥ sa-hāsam āha sma - yasya nandanandana iti nāma viparītatayā paṭhatāpi krama-parītatayānubhūyate | tasmād evam apy asman-nṛpater eva pūrva-vyañjitaṃ samañjasaṃ sañjanam añjasā tasya labhyatvāyopapalabhyata  iti |<BR>
<BR>
[110] hasitvā punar uvāca - atha sa vraja-deva-sutasya vasudevasyāgamana-prakāras tu varṇyatām |<BR>
<BR>
[111] madhukaṇṭha uvāca -<BR>
<BR>
aṅghryor bandho vyadālīd aśayiṣata janā dvāra-rodhā vidīrṇāḥ<BR>
śeṣaś chatraṃ babhūva dyumaṇijani-nadī prāpya kedāra-bhāvam |<BR>
āgopādhīśa-gehaṃ vṛti-rahitam abhūd gokulaṃ kṛṣṇa-vāhaṃ<BR>
prāpya śrī-śūra-putraṃ yad iha tad akhilaṃ kasya kiṃ brūhi tat tu ||JGc_1,3.34||<BR>
[112] snigdhakaṇṭha uvāca - tad akhilaṃ goparājasya bhāgyam iti |<BR>
<BR>
[113] tad evaṃ labdha-prathāyāṃ kathāyām -<BR>
<BR>
tayor māyā-jāla-prathana-tulayā saṅkathanayā<BR>
hareḥ sā sā līlā nayanam iva yātā kila yadā |<BR>
tadā bāṣpa-stambhaa-pralaya-mukha-bhāvāḥ pratipadaṃ<BR>
babhūvur ye vā te kati kati ca varṇyā vrajasadām ||JGc_1,3.35||<BR>
[115] tataś ca taṃ ratna-nidhāyaṃ nidhāya gate śrī-vasudeve kāraṇābhāvāt pracalāyitatā-pracaya-dohaṃ maoham apahṛtya ca gatāyāṃ māyāyāṃ śrī-vraja-rāja-jāyā punaḥ sambhūtaṃ sutaṃ sākṣād eva dadarśa | yathā viṣṇu-purāṇe --<BR>
<BR>
dadṛśe ca prabuddhā sā yaśodā jātam ātmajam |<BR>
nīlotpala-dala-śyāmaṃ tato' tyarthaṃ mudaṃ yayau ||[ViP 5.5.22] iti |<BR>
<BR>
[117] yathā ca -<BR>
bālaṃ divyāti-divyāsita-maṇi-vapuṣaṃ candrajic candra-vaktraṃ<BR>
lokātītābja-netraṃ dyu-taru-nava-dalollaṅghi-śobhāṅghri-pāṇim |<BR>
kiñcic cañcat-karādi-mradima-madhurita-krandanād viśva-mohaṃ<BR>
paśyantī gopa-rājñī tanujam amanuta svaṃ tadā citra-kalpam ||JGc_1,3.36||<BR>
sāmrājyaṃ śyāma-bhāsāṃ nidhir api tad idaṃ rūpa-ratnākarāṇāṃ<BR>
bhāgyaṃ lāvaṇya-bhājāṃ vilasita-nigamas tat-tad-aṅgāvalīnām |<BR>
evaṃ mīmāṃsamānā vrajapati-dayitā yāvad āste sma tāvat<BR>
krandann om om itītthaṃ nava-śiśur asakau tad dhruvaṃ svīcakāra ||JGc_1,3.37||<BR>
dṛṣṭvā putram asau vrajeśa-gṛhiṇī sadyaḥ prajātaṃ sakhīr<BR>
āhūtā na śaśāka kartum api ced āstāṃ paraṃ ceṣṭitam |<BR>
asrair āvṛtam akṣi-kaṇṭham atha yat stabdhaṃ ca tasyā vapus<BR>
tasmin lālana-lālasā-vaśatayā cātmātmanā vyagritaḥ ||JGc_1,3.38||<BR>
kiṃ ca -<BR>
yadā māyā gatā tarhi vraje mohaṃ jahau janaḥ |<BR>
kadā yadā hy āvirāsīt tatra śrī-puruṣottamaḥ ||JGc_1,3.39||tadā vyavahitānām apy eṣa prākāśayan manaḥ |<BR>
kumudvatīnāṃ sumano-gaṇaṃ vā śīta-dīdhitiḥ ||JGc_1,3.40||sphurati sma paraṃ mātuḥ śayyāyāṃ na sa bālakaḥ |<BR>
snigdhānām api citteṣu svaccheṣu pratibimbavat ||JGc_1,3.41||sphurati sma yadā bālas tāsāṃ vyavahito' pi saḥ |<BR>
taṃ drutaṃ tās tadā jagmuḥ sāraṅgyo vā ghanāgamam ||JGc_1,3.42||rohiṇyādibhir etābhiḥ samam āloki bālakaḥ |<BR>
udayat-pūrṇa-candro vā cakorībhiḥ samantataḥ ||JGc_1,3.43||stambhe' pi smera-netrābhyāṃ paśyantīṃ sutam eva tām |<BR>
pratikāryāṃ vicāryāmūḥ paryālocanta taṃ tataḥ ||JGc_1,3.44||<BR>
tā etā manasā dṛśā kalitam apy atrāsitaṃ bālakaṃ<BR>
sandehāspadatām anaiṣur asakṛd yat tat tu yogyaṃ matam |<BR>
yad vastu prathitaṃ sudurlabhatayā tad daivato labhyatāṃ<BR>
kintv etat prathamaṃ pratīti-padavīṃ nātmany alaṃ yacchati ||JGc_1,3.45||<BR>
tad yathā -<BR>
navyendīvaram-mālyam asti kim idaṃ kiṃ śakra-nīlaṃ mahat<BR>
kiṃ vaidūryam aho tad etad atulaṃ jñātuṃ na yac chakyate |<BR>
paśyāmaḥ kila bālakasya tu tanuṃ sarvendriyāṇāṃ kṛtiṃ<BR>
rundhānā khalu yā tanoti nayana-dvandvasya nirdvandvatām ||JGc_1,3.46||<BR>
[118] tatra ca - nirmitaṃ kila mṛgamada-saurabha-tamāla-dala-sāreṇa, abhyaktaṃ kila nikhila-vilambaka-lāvaṇyena, udvartitaṃ kila nija-deha-tejasā, snātaṃ kila nija-mukha-niryat-kānti-sudhayā, anuliptaṃ kila jananī-dṛṣṭi-karpūra-labdha-saṃghṛṣṭi-bhadra-śriyā, bhūṣitaṃ kila sahaja-śubhatā-rūṣita-nijākāreṇa iti sadyo-jātaṃ tad apatyaṃ vitarkya mithaḥ-kṛta-samāgamāḥ sarvāḥ punas taṃ bālaṃ labdha-tamāla-patra-bhoga-mṛga-bheda-mṛgamada-sāra-paṅkam iva komalāṅgam, nija-kara-cūrṇitatama iva cūrṇa-kuntalam, vahan-mukha-vidhu-bimbam īkṣayantaṃ sarva-manāṃsy ākraṣṭum iva karau muṣṭīkurvantaṃ, taraṇijā-nijāguru-taraṅgam iva kara-caraṇa-kamalaṃ cālayantaṃ vilokayāmāsuḥ |<BR>
<BR>
[119] tad evaṃ vilokya ca -<BR>
<BR>
sarvās tāḥ kalakalam eva moda-yuktāḥ<BR>
kurvatyaḥ param avidur na tatra kṛtyam |<BR>
ekā tu drutam atha suṣṭhu-dhīra-cittā<BR>
taṃ kampre kara-yugale dadhaty apaśyat ||JGc_1,3.47||<BR>
[120] tataś ca pum-apatya-cihnam ahnāyāvagatya tāsāṃ pratyekam api samīhitam | yathā -<BR>
<BR>
aho śirasi dhāraye nayanayor muhuḥ sparśaye<BR>
hṛdi pracuram arpaye hṛdaya-madhyamāveśaye |<BR>
idaṃ vividha-bhāvanaṃ bhṛśam atītya vīcikṣiṣā<BR>
balād vara-dṛśāṃ dṛśāṃ viṣayatām anaiṣīd amum ||JGc_1,3.48||<BR>
tatra ca -<BR>
muhur aho tanayaṃ nayanaṃ gataṃ<BR>
pramadataḥ praṇayanty api nātṛpat |<BR>
ghana-rucir jananī-stana-yugmajām<BR>
amṛta-vṛṣṭim adhād api dṛṣṭijām ||JGc_1,3.49||<BR>
[121] tataś cātyarvāg arha-śiśu-snapanādi-parvānusandhānataḥ sarvāsāṃ sāvadhānatā-vidhāne jāte -<BR>
<BR>
rohiṇyājñām anu pati-suta-śreyasī vṛddha-viprā<BR>
vṛttaṃ vijñāpayitum atulānandam eti sma nandam |<BR>
vaktrollāsāt palita-valanād ambarāc chubhra-dhāmā<BR>
dhāmnāṃ hāsa-prathiti-tulitā yā javān nirjagāma ||JGc_1,3.50||<BR>
[122] atha tad etat-paryante vṛtte vṛtte, jāta-tat-tad-bhāva-sampadaḥ sabhāsadaḥ pratikṛtāñjalitayā sthitayor madhukaṇṭha-snighdakaṇṭhayor madhukaṇṭhaḥ prāha sma -<BR>
<BR>
vrajendra so' yaṃ putras te sadaḥ-sādbhuta-sampadaḥ |<BR>
janma-mātrāj jana-śreṇyā nandana-śreṇi-janmadaḥ ||JGc_1,3.51|| iti |<BR>
<BR>
[123] tataś ca tau nijopakaṇṭhopam anu vraja-rāja ājuhāva | āgatyoś ca tayoḥ śirasi kara-saroruham ādhāya nijālaṅkārair alañcakāra | sarvaṃ ca tat-sampradāyaṃ bahu-sampradānena sampradānam akarot | uvāca ca - adya vāsaḥ samāsādyatāṃ bhojananādy-artham iti | sarvān prati covāca - punar evaṃ prātaḥ prātar āyātavyam iti |<BR>
<BR>
[124] atha go-sambhālanārthaṃ pitaram anujñāṃ samabhyarthya mātaraṃ ca vanya-bhojana-prasthāpanaṃ prārthya sūta-kumāraayoś cātma-saṅgamanaṃ samarthya kṛta-vrāje vraja-yuva-rāje sarve yathā svam āvāsaṃ yayuḥ ||<BR>
<BR>
iti śrī-śrī-gopāla-campūm anu<BR>
kṛta-pūraṇa-vraja-varti-tṛṣṇa-śrī-kṛṣṇa-janma-sampan-mayaṃ<BR>
nāma tṛtīyaṃ pūraṇam<BR>
||3||<BR>
<BR>
<BR>
*************************************************************<BR>
<BR>
(4)<BR>
atha caturtha-pūraṇam<BR>
nanda-nandana-parva<BR>
<BR>
[1] atha pūrvedyur madhukaṇṭhaḥ kṛtī yathācīkṛtat, evam aparedyuś ca vraja-deva-sabhāyāṃ bhāsamānāyāṃ sāvasara-nidigdhaḥ snigdhakaṇṭhas tat-kīrtim acīkīrtat |<BR>
<BR>
[2] madhukaṇṭhaḥ sotkaṇṭhaṃ papraccha-<BR>
<BR>
prāg yadvac caritaṃ harer arasayad vāg-indriyaṃ tadvad apy<BR>
adyāsvādayituṃ mamecchatitarām udyamya karṇa-dvayam |<BR>
yady apy ekaka eva bhoktṛ-pada-bhāg jīvas tathāpi prati-<BR>
svaṃ cakṣuḥ-prabhṛtīni tāni ca muhur vāñchanti bhoga-prathām ||JGc_1,4.1||<BR>
[3] tathā ca snigdhakaṇṭha uvāca-athānanda-samṛddhā sā vṛddhā go-dohanārthaṃ gosthānam adhyavasthitān madhya-sthita-śrīman-nandopanandādīn vindati sma | tatra ca-<BR>
<BR>
asta-vyasta-gatiḥ pramoda-madhurā paśyanty amūn agrataḥ<BR>
kiñcid vaktum ivodyad āsya-valanā dīrghāyitālpa-kṣitiḥ |<BR>
hasta-nyasta-phalādir evam api sā putrodbhavaṃ vyañjatī<BR>
yat kiñcid vadati sma tat punar avādīd ity amī menire ||JGc_1,4.2||<BR>
[4] madhukaṇṭha uvāca-kim uktavatī sā ?<BR>
<BR>
[5] snigdhakaṇṭha sasmitam uvāca-asmākaṃ rājādya prajāta-prajāḥ | kathaṃ bhavantas tan-milanāya nāyānti ? iti |<BR>
<BR>
[6] madhukaṇṭha sahāsam uvāca-tatas tataḥ ?<BR>
<BR>
[7] snigdhakaṇṭha uvāca-tataś ca taj-janma-vṛttāmṛta-nava-varṣābhiḥ śikhina iva gopāḥ kolāhalaṃ kalayāmāsuḥ | śrī-gopaty-adhipas tu vānaspatya iva pulakāṅkura-kulākulatayā paraṃ paramānandaṃ vyañjayāmāsa, na tu vacasā |<BR>
<BR>
[8] madhukaṇṭha uvāca-tatas tataḥ ?<BR>
<BR>
[9] snigdhakaṇṭha uvāca-tataś ca smita-sambhramādara-bhara-karbūritaiḥ sarvair vanditayā nanditayā ca tayā satvarayā paliknī-varayā sa-nijāṅga-jāta eva bhavān maṅgala-saṅgī bhūyād ity apūrvāṃ sukha-pūrvāṃ vācaṃ procya rocanā-kuṅkuma-saṅga-lepa-saṅkula-sad-aṅkura-phala-maṅgale śrīmad-vraja-rājasya kṣemaṅkara-karayor vinyaste tena vilokita-kalpaḥ śrīmān upanandaḥ sānandaṃ jalpati sma-iha dohāya saṃhāya raṃhasāyamānā dhenu-saṅghāḥ kām apy avihāya drutam asyāḥ sagṛhāya vihāpyantām |<BR>
<BR>
[10] tatra sarve cāmoda-garveṇa procuḥ-anyad vā yat kiñcid asyā hitaṃ samīhitaṃ bhavati | tataś ca-<BR>
<BR>
āhlādena samaṃ jajñe bālaḥ kiṃ kiṃ sa eva saḥ |<BR>
evaṃ viviktuṃ nandasya nāsīn matimatī matiḥ ||JGc_1,4.3||<BR>
[11] atha śrīmān vrajeśaḥ svīkṛta-dhārmika-veśas tad api bahulam anyad api bahulādikaṃ dānāya saṃcakpe | yatra sarvaś ca tathābhāvāya kharvaśaś cakpe | saṅkalpya ca gṛhe gantuṃ kṛta-spṛhe dhṛta-veśe ca tat-tad-vṛta-vraja-nareśe śrī-rāma-prasū-samādeśān mahā-gopura-deśād dundubhi-dvandvam unnanāda | tac ca vādya-vidyā-vidura-vyañjitaṃ vādyaṃ vyaktam evedaṃ muhur vakti sma-prādurbhūto nandānanda iti | tataś ca-<BR>
<BR>
api śrutam abhūn niśi tridiva-vādya-garjojitaṃ<BR>
jitaṃ jitam iti svanaṃ na tu viniścitaṃ kāraṇam |<BR>
tadā tad-anuvādi tat kalayatām amīṣāṃ muhur<BR>
mudā kalakalā-ravaṃ samajani vraja-prāṇinām ||JGc_1,4.4||<BR>
[12] atha saṃmadena muhur lambhita-stambhārambhatāyām apy utkaṇṭhayākṛṣṭa iva tatra ca labdha-kampa-sampattāyām api kevalaṃ svakṛta-sevena nārāyaṇa-devena datta-hastāvalamba iva dhairyam avalambamānaḥ svālayaṃ prati vraja-bhūpālaḥ pracacāla | tataś ca-<BR>
<BR>
tad vṛnde gṛham abhiyāti bandhu-vargā<BR>
dhāvantaḥ krama-militā mithaḥ purogāḥ |<BR>
ye gaṅgā-jharam anu nirjhara-prabhedā<BR>
yadvat tat-tūlitatayānayanta vṛddhim ||JGc_1,4.5||<BR>
athāgatāḥ pura-vanitāḥ puraḥ puraḥ<BR>
sahasraśaḥ kalita-śubhāyutāyutāḥ |<BR>
vrajeśvaraṃ puru nirarājayan jayan<BR>
navātmaja-prabhavamahe mahehayā ||JGc_1,4.6||<BR>
tataś ca kolāhalibhir vraja-sthitaiḥ<BR>
samaṃ gataḥ śrīla-mahā-vrajeśvaraḥ |<BR>
svarāṃs tu sālaṅkṛti cārv aśūśubhan<BR>
nabhaḥ-sabhaṃ pūrṇa-sudhāṃśuvat prabhuḥ ||JGc_1,4.7||<BR>
yadyapi viprāḥ sahasā<BR>
svayam āgataye kṛtodyamāḥ sarve |<BR>
tad api tad-ādara-vidhaye<BR>
rājñāhūtāḥ pṛthak pṛthak prathamam ||JGc_1,4.8||<BR>
sukhāviṣṭas tasmin madhuram upaviṣṭaiḥ sadasi tair<BR>
mahā-snigdhaiḥ śarma-prakara-paridigdhaiḥ parivṛtaḥ |<BR>
paṭhadbhiḥ putrāśīr ucita-nigamaṃ bhūsura-varaiḥ<BR>
kiradbhir dūrvādyaṃ śirasi sukha-pūrvaṃ sa mahitaḥ ||JGc_1,4.9||<BR>
sasne yat paricaskare vapur api svasti-śrutiḥ śuśruve<BR>
śrīman-nanda-mahātmanā suta-janau tat tat stuve nāparam |<BR>
adyāpi sphuṭam eti sarva-janatā yeṣāṃ śrutād apy aho<BR>
snānādy apy atigamya satkṛti-phalaṃ yasyāsti nāntaḥ kvacit ||JGc_1,4.10||<BR>
[13] atha jāta-karma bhavyaṃ kartavyam iti gurubhir ādiṣṭena tena tat-pratyutkramaś cakre, yathā-<BR>
<BR>
ānarcire vrajeśitrā mātṛkā yās tadā tu tāḥ |<BR>
mātuḥ kam iva kaṃ yāsām ity artha-vyaktim āgatāḥ ||JGc_1,4.11||atha nāndīmukha-śrāddhaṃ rāddhaṃ gopāla-pālinā |<BR>
pitaro hi svayaṃ yasmiṃs te nāndīmukhatāṃ gatāḥ ||JGc_1,4.12||<BR>
[14] atha veda-vidhāna-paṭubhiḥ sārdham antaḥpuraṃ praviṣṭe bhadra-kumbhādi-bhadra-viśiṣṭa-sūtikā-gṛhāgra-vedy-upaviṣṭe śrī-vraja-kula-mahiṣṭhe parama-manorathārohiṇī rohiṇī tad avadhāya kula-traya-yaśo-dāyi-yaśodā-khaṭṭām antaḥ-paṭena vyavadhāya bālaṃ pidhāya gṛhāvagrahaṇīm ānināya | kintu nava-bālakaṃ vilokayituṃ śarmaṇā narmaṇā ca nijālaṅkṛty-arthaṃ prajāvatyas taṃ pratyabhitaḥ kim api kim apy amūlyatā-paryācitaṃ yācitavatyaḥ pratiśrute tu taṃ vilokayāmāsuḥ |<BR>
<BR>
[15] sa ca khalv astoka-roka-loka-valaya-bhava-prabala-nava-kuvalaya-kulapati-durlaṅgha-śobhā-saṅghaṃ durlabha-komalāmala-kānti-viśrānti-bhūmiṃ, kalita-marma-prayatana-karma-viśvādbhuta-viśvakarma-nirmita-nirmala-nīla-cintāmaṇi-pratimā-pratipratīkātikrama-parimita-sarvāvayavaṃ, prabala-pravāha-dalita-cara-bāla-vāyaja-samavāyaja-mañjulāñjana-kalita-tala-niścala-jala-kālindī-hrada-jālaja-bāla-śaivālaka-ruci-rucira-rocir-valitārāla-ślakṣṇa-bāla-samudāyaṃ, kamalālayā-kara-kiśalaya-sita-lasita-sita-kamalāntar-valaya-dala-nirmala-vilocanaṃ, vaikuṇṭha-sthita-kalpa-taru-tallaja-pallava-kuṇṭhatākara-kara-caraṇādharaṃ, nipīta-kanaka-ruci-śuci-pītana-pītitāmbarāvaraṇa-rocanaṃ rocanaṃ bālakam ālocayann ātmānaṃ nayana-payaḥ-payasā snapayan vilakṣaṇatayā kṣaṇa-katipayaṃ jalavad āsīt
|<BR>
yadyapi bahuvidha-bhāvā, jātā goṣṭheśitus tarhi |<BR>
tad api ca jāḍyaṃ balavaj jajñe gāmbhīrya-śīlasya ||JGc_1,4.13||<BR>
[16] atha cirāya dhīra-bhāvaṃ dhāritavatī vraja-dharitrī rājya-śrīmatī tad-ānanda-spṛhiṇī nava-nandanam upananda-gṛhiṇī tad-utsaṅga-saṅginaṃ cakāra |<BR>
<BR>
utsaṅgaṃ vahati śiśuṃ vrajādhirāje<BR>
sā dūrād adhiśayitā prasūti-śayyām |<BR>
āsīt tac-chravaṇaja-bāṣpa-romaharṣa-<BR>
stambhādyair vivaśa-tanūr vrajādhirājñī ||JGc_1,4.14||<BR>
[17] atha tatra medhā-janakaṃ karma śarmānta-nāmabhir nirmame, yatra bhūs tvayi ity-ādikaṃ paṭhitvā hemāntarhitayānāmikayā bālo ghṛta-lavaṃ lehayāmāse | athāyuṣya-kriyā kriyate sma, yatra oṃ divaspati ity ādikena ḍimbhaḥ spṛṣṭaḥ | dik-catuṣṭaye madhye ca oṃ hṛdam annaṃ prāṇāya ity ādibhir bhūmiś cābhimantritā | atha oṃ aśmā bhava ity ādinā punar arbhako' bhimṛṣṭaḥ | tataḥ oṃ iḍāsi ity ādinā tan-mātābhimantritā | punar mātuḥ stana-dvayaṃ oṃ imaṃ stanam iti, oṃ yas te stanam ity ābhyām ṛgbhyāṃ krameṇa prakṣālitam | tataś ca tam uttāna-śāyinaṃ sūtikā-śayyāyāṃ nidhāya tac-chiraḥ-pradeśe oṃ āpo deveṣu ity ādinodapātraṃ nihitam iti |<BR>
<BR>
[18] tad evaṃ jāta-karma-śarmaṇi nirvṛtte bāla-nābhi-nāle ca prāpta-cchedana-kāle vṛtte paramānanda-sandohenānavahita-prāyā yā saiva tadaiva tad-avadhātrī dhātrī sapulaka-kāyā citram idam iti dvi-tri-vāram idam niveditavatī-rājan ! itaratra nābhi-sarasi nālam eva lakṣyate, na tu nālīkam | atra punar nālīkam eva na tu nālam iti |<BR>
<BR>
kiṃ ca-<BR>
aṅghryor vyakta-darāri-vajra-kamalādyāścarya-cihnair alaṃ<BR>
kamrair ujjvalitāṃ tathā kara-yuge taiḥ kaiścid anyair api |<BR>
paśya śrī-vrajanātha nīrada-rucer bālasya sāmudrako-<BR>
llaṅghi-śrī-vibhavasya deha-valanām asmāsu citra-pradām ||JGc_1,4.15||<BR>
[19] tadā ca sarvasminn api vismita-caryā-paryākule baṭavaḥ sahāsa-pāṭavam ūcuḥ-aye ! sarva-śarmada ! nirmala-dharmaṇo bhavataḥ katham aśaucaṃ nāma sāmarthyaṃ samarthayatām ? yato nāḍī-ccheda eva vṛtte tad āmananti sma |<BR>
<BR>
[20] tad evam ullasan nikhila-roma-samutphulla-mukha-somaḥ parivārita-baṭu-stomatayā bahir vihita-homa-sthānam āgamya samyag arpita-sarvānandaḥ saṅgi-samarpita-tat-tad-vṛtta-śantama-kandaḥ śrīmān nandas tān dānīya-viprān ānīya pradānārambhaṃ sambhṛtavān |<BR>
<BR>
ārebhe sa ca dātuṃ, lebhe na tulāṃ tu saṅgināṃ teṣām |<BR>
tādṛśa-tat-prasava-śrī-vārtā yair arpitā paritaḥ ||JGc_1,4.16||<BR>
tathāpi-<BR>
ayutaṃ prayutaṃ niyutaṃ bhavati daśānāṃ sahasram ārabhya |<BR>
niyute viṃśati-lakṣaṃ tāvad dhenūr adān nandaḥ ||JGc_1,4.17||viṃśati-lakṣaṃ dattvā dhenūḥ sauvarṇa-śṛṅga-saṅgy-aṅgīḥ |<BR>
hṛdayam apūrṇatayāsīt tasyānyasmai pradānāya ||JGc_1,4.18||daśabhir daśabhir droṇaiḥ kṛta-tila-saptācalīm adadāt |<BR>
yad-vṛti-maṇi-kanakānāṃ tad-adhikatara-bhāratā dvijair mene ||JGc_1,4.19||tebhyaś ca dakṣiṇīyebhyaḥ prattā yā dakṣiṇāmunā |<BR>
tayāpy akṣīṇayānyeṣām akṣīṇy āścaryam āyayuḥ ||JGc_1,4.20||bāḍavyānām asaṅkhyānāṃ nāsīt paricitis tadā |<BR>
brahma-varcasam evāsmin paricāyakatāṃ yayau ||JGc_1,4.21||<BR>
[21] tatra ye vidita-vedābhiprāyā viprā nija-nija-vidyātiśāyakāḥ sūta-māgadha-vandi-kṛśāśvi-gāyakāḥ svacchanda-nānā-śabda-vādakā vādakāś ca, te sarve' pi tasmin parvaṇi saṅginaḥ santaḥ sumaṅgalam eva śabdāyamānāḥ pṛthaktāyām apy apṛthaṅ-nisvanā iva viśvaṃ vismāyayanti sma | yāvad evaṃ vṛttaṃ vṛttam, tāvad vraja-sthalam api hṛṣṭam iva dṛṣṭaṃ, kim uta vrajasthāḥ | yataḥ saṃsṛṣṭatayā vikṣepa-śūnyam iva saṃsiktatayā snigdham iva, cala-citra-dhvajāditayā nṛtyad iva cāsīt | tatra ca yadā go-vṛṣa-vatsānām api svabhāvata eva bhavataḥ sānurāga-snehasya taila-vidrāvita-haridrā-samakti-vyājād bahir api vyaktir āsīt | harṣa-vaicitryasya ca vicitra-dhātu-barha-srak-kāñcana-mālā-vyājāt | tadā kim uta gopānāṃ te hy adyāpi yaśasā
vidyamānā go-pṛthivyāḥ pātāra itīva tathocyante | ye khalu vyañjita-rasa-bhāvatayā vidhṛtālaṅkāratayā ca sva-varṇana-kāvya-granthair abhedam āyayuḥ | ullāsa-vidhṛta-nānā-maṇi-maya-bali-pāṇitayā premaṇi sveṣāṃ vīratāṃ ca vyañjayāmāsuḥ | yadā caivaṃ gopās tadā punar atīva jīvanāyamāna-gokula-kuleśvarī guṇa-gaṇa-digdha-snigdha-hṛdayā gopa-vara-varṇinyaḥ kiyad vā varṇanīyāḥ ?<BR>
<BR>
[22] yāḥ khalu pūrvaṃ tad-apatya-samapatty-abhāvān nirveda-vedanayā tyakta-prāya-pariṣkārāḥ, samprati tu kiñcic-caraṇa-pravaṇa-tad-apatya-śravaṇa-mātreṇa vidhṛta-vividha-sukha-vikārās tat-parva-rañjanārthaṃ vilambanīyām api pariṣkṛtim urīkṛtya nṛtyantya iva tat-purīṃ prati calitāḥ | yāś ca vyañjijiṣita-maṅgala-saṅgatayā sneha-maya-kāmanā-pariṇāmatayā ca svayam eva mahā-maṇi-mayopāyana-pāṇayo babhūvuḥ | yāsām ānandād anyad eva śobhā-vaibhavam āvirbhavati sma |<BR>
<BR>
tathā hi-<BR>
jita-kuṅkumam uru ruruce mukha-śaśināṃ rocir etāsām |<BR>
samuditam uditaṃ parvaṇi suta-januṣaḥ śrī-yaśodāyāḥ ||JGc_1,4.22||<BR>
[23] tatra ca gāyanti-<BR>
<BR>
ajani yaśodā niśi suta-sāram |<BR>
iti mahilālir itā tad-agāram ||dhru||<BR>
sambhrama-viracita-bahu-vidha-veśam |<BR>
pathi mālya-cyava-pūrita-deśam ||<BR>
cala-maṇi-kuṇḍala-valita-kapolam |<BR>
aparikalita-galad-aṃśa-nicolam ||<BR>
ucchalita-cchavi-capalāhāram |<BR>
citra-vasana-vasa-rasanā-vāram ||<BR>
aparaspara-gati-vijitānyonyam |<BR>
sagaṇā vyahasīd iha cānyonyam ||JGc_1,4.23|| iti |<BR>
<BR>
kiṃ ca-<BR>
vrajaḥ prakaṭatāṃ yātas tatra kṛṣṇaś ca saṅgataḥ |<BR>
ity avādyanta vādyāni vādyādhiṣṭhātṛ-daivataiḥ ||JGc_1,4.24||tasmād ānanda-sandohād upananda-puraḥsarāḥ |<BR>
gambhīrās te' pi cābhīrā vijahrur nanṛtur jaguḥ ||JGc_1,4.25||tadā tatrāgatā yoṣās taṃ sadāśīrbhir arbhakam |<BR>
nirvarṇya varṇayitvā ca parasparam idaṃ jaguḥ ||JGc_1,4.26||<BR>
pāhi ciraṃ vraja-rāja-kumāra |<BR>
asmān atra śiśo sukumāra ||dhru||<BR>
drutatara-vṛddhi-samṛddhi-gatena |<BR>
śaṃ bhavatād bhavatābhimatena ||<BR>
spṛhayāmas te hasita-mukhāya |<BR>
aṅgana-saṅgata-riṅga-sukhāya ||<BR>
go-bālāvali-lūmālambi |<BR>
calanaṃ tava valatām avilambi ||<BR>
saha go-śāvaka-gama-ramaṇena |<BR>
sukhayasi hanta kadā kamanena ||<BR>
go-gaṇa-cāraṇa-viharaṇam asya |<BR>
sa tu paśyed vara-bhāgyaṃ yasya ||<BR>
duṣṭa-kadala-dada-suṣṭhu-balāya |<BR>
bhava-śiṣṭāli-viśiṣṭa-phalāya ||JGc_1,4.27||<BR>
iti saṅgīta-saṅginyo raṅgiṇyo maha-sampadi |<BR>
pītā-tailena siñcantyaḥ siñcantyaḥ prayayur bahiḥ ||JGc_1,4.28||<BR>
tataś ca-<BR>
dadhi-dugdhādi-sekena mitho' mī śubhratāṃ gatāḥ |<BR>
taraṅgā iva dugdhābdher anṛtyan vara-goduhaḥ ||JGc_1,4.29||<BR>
[24] atha tās tad avadhāya tad eva gāyanti sma, yathā-<BR>
<BR>
paśya sakhī-kula gokula-rājam |<BR>
putrotsavam anu khelā-bhājam ||dhru||<BR>
udadhi-prabha-dadhi-saṃplava-deśam |<BR>
parito ghūrṇita-mandara-veśam ||<BR>
madhya-dhaṭī-phaṇi-rāje kṛṣṭam |<BR>
hṛdya-suhṛdbhir atīva ca hṛṣṭam ||<BR>
madhye madhye durlabha-dānam |<BR>
dadataṃ dadhataṃ vismaya-bhānam ||<BR>
ekaṃ punar alam abhavad apūrvam |<BR>
ajani vidhur bata yad itaḥ pūrvam ||JGc_1,4.30|| iti |<BR>
<BR>
[25] etad api ślokayāmāsuḥ-<BR>
<BR>
neyaṃ dugdha-vikīrṇi-pālir api tu drāg-vāri-dhārā-gatir<BR>
neyaṃ syān navanīta-piṇḍa-visṛtir muktās tu muktāmbudāḥ |<BR>
neyaṃ dīrṇa-haridra-nīra-vikṛtiḥ kintu prabhā vidyutāṃ<BR>
parvaivedam atīva harṣa-mahasā varṣā-vapur nirmame ||JGc_1,4.31|| iti |<BR>
<BR>
bālasya mātāmaham etya mātulās<BR>
tadā gṛhītāḥ kara-corakā iva |<BR>
dadhy-ādi-paṅkeṣu muhur vikarṣaṇāt<BR>
pitṛvya-vargeṇa vihasya daṇḍitāḥ ||JGc_1,4.32||<BR>
[26] śrīmān nandaś ca-<BR>
mahodāra-cittaś citāneka-vittaṃ<BR>
samāhūya sarvaṃ guṇājīvi-kharvam |<BR>
vinā tad-vicāraṃ vapuḥ-śakti-sāraṃ<BR>
samutkṣipya ratnaṃ dade sātiyatnam ||JGc_1,4.33||<BR>
kiṃ ca-<BR>
grahītā yācitāny atra pradātāṅgīkriyā-yutaḥ<BR>
śrīman-nandena dāne tu tatra jāto viparyayaḥ ||JGc_1,4.34||<BR>
ataeva-<BR>
vinā yācñāṃ dadāne tu sarvaṃ vraja-patau tadā |<BR>
kalpadru-cintāmaṇy-ādyās te' py āsan kṛpaṇā iva ||JGc_1,4.35||<BR>
tatra ca-<BR>
anena prīyatāṃ viṣṇus tena stān me sute śivam |<BR>
evaṃ prasabham udbhūtā dāne nandasya bhāvanā ||JGc_1,4.36||<BR>
[27] atha sarvā janatā janita-snāna-kāmā samam amunā yamunām ayāmāsa |<BR>
<BR>
[28] tatra cānandena śrī-nandena saha galad-vrīḍāṃ jala-krīḍāṃ santatya nirmala-parimala-parimilana-pūrvakaṃ snānam ātatya divya-vastra-saṃvastraṇaṃ vitatya candra-candana-samālambhaṃ pratatya tatroṭaja-madhyam adhyāsīnāṃ siddha-pratana-prayatanatayā pūrṇa-mānasāṃ paurṇamāsīm anu namanam avatatya vandi-jana-janita-viśrāva-pūrita-śravasā śravasā valitā sā punas tad eva sadanam āsasāda |<BR>
<BR>
[29] tataḥ śrīmān vrajasya rājā ruci-dānāni racayan bandhu-vṛnda-sindhuṃ pūrayāmāsa |<BR>
<BR>
[30] atha tasminn ānanda-pīvni pratidīvni śrī-rāma-jananyā śraddhā-yantritatayā nimantritāḥ kṛta-ghṛta-pakva-jemanāḥ sarva eva parva-lakṣmyā pūritāś candrā iva sva-sva-mandiram avindananta | viditvā ca tad-ānandaṃ prati kṛta-pratijāgarāṃ jāgarām eva nṛtya-gītādi-dhanyāyāṃ rajanyām abhajanta |<BR>
<BR>
śrī-rohiṇyā hari-jani-sukhaṃ śakyate kena vaktuṃ<BR>
yasmād veṣaṃ vividham adadhād bhartṛtaḥ proṣitāpi |<BR>
citraṃ citraṃ sukṛta-varimā dṛśyatāṃ viśva-vandyaḥ<BR>
śrīman-nando' py amanuta nijaṃ bhāgyam āyātim asyāḥ ||JGc_1,4.37||<BR>
[31] atha so' yaṃ ratnākaro' pi vrajas taṃ harer āvirbhāvam ārabhyāharahar viraha-rahita-tad-viharaṇād vardhiṣṇu-samṛddhiḥ kām api camatkāritāṃ vitene | gopa-samavāyāt kramād āvirbhūtānāṃ prabhūtānāṃ paramāṇāṃ ramāṇāṃ ramaṇa-dhāmatayā tu kim uta ?<BR>
<BR>
[32] atha madhukaṇṭhena cintanyāñcakre-āṃ śrīmad-bhāgavata-saṃvādaś cātra sambhavati-<BR>
<BR>
tata ārabhya nandasya vrajaḥ sarva-samṛddhimān |<BR>
harer nivāsātma-guṇai ramā-krīḍam abhūn nṛpa ||[BhP 10.5.18] iti |<BR>
<BR>
[33] snigdhakaṇṭhas tu vibhāvya punar āha sma-aho mahotsāha-svabhāvatādibhir virājamānatā śrīmad-vrajarājasya | yataḥ-<BR>
<BR>
tāvan mānaṃ vitaraṇam aho sampadas tāḥ kiyatyas<BR>
tāvat saṅkhyaṃ mahasi racanaṃ bhṛtya-vargāḥ kiyantaḥ |<BR>
tāvat prāntaṃ jana-sama-vanaṃ katy amuṣyāvadhānāny<BR>
evaṃ sarvaṃ vraja-narapateḥ ko nu śakto vivektum ||JGc_1,4.38|| iti |<BR>
<BR>
[34] samāpayaṃś covāca-<BR>
<BR>
īdṛśas tanayo jātas tava goṣṭha-kṣitīśa yaḥ |<BR>
lakṣmī-lakṣānvitaṃ kurvan goṣṭhaṃ ninye vilakṣatām ||JGc_1,4.39||<BR>
[35] tad etad vṛtte ca vṛtte pūrva-dinavad akhilā eva nija-nijālayam āsāditavantaḥ śrī-gokula-yuvarājaś ca gavāṃ kulam iti |<BR>
iti śrī-gopāla-campūm anu<BR>
śrīman-nanda-nandana-parva nāma<BR>
caturthaṃ pūraṇam<BR>
||4||<BR>
<BR>
<BR>
*************************************************************<BR>
<BR>
(5)<BR>
<BR>
atha pañcamaṃ pūraṇam<BR>
<BR>
pūtanā-vadhāvadhāraṇaṃ<BR>
<BR>
[1] athottaredyus tathā dyotamānāyāṃ sabhāyāṃ kaṇṭha-dhvani-kṛta-sarvotkaṇṭhaḥ śubhaṃyur madhukaṇṭhaḥ samācaṣṭa, aye snigdhakaṇṭha, śrūyatām-<BR>
<BR>
[2] atha tasminn evāpadoṣe pradoṣe samasta-deva-rūpa-śrī-vasudeva-sadeśataḥ sandeśa-haraḥ ko' pi gopitātmā śrī-vrajarāja-caraṇa-rājīva-pīṭha-paryanta-dhāma samājagāma |  sa ca śrīmatā tena tadīya-pratna-sevaka-ratnatayā pariciti-yuktaḥ paryanuyukta-kuśala-tatir namaḥ samācarann uvāca-"rakṣāṃsi sarvaṃ bhakṣayituṃ jīvati bhṛśaṃ nṛśaṃse kaṃse kim iva niraṅkuśaṃ kuśalam?  tac ca mama veśenaiva vitarkyatām |  yad asmākaṃ taraṇyā taraṇaṃ, taraṇau ca sati kutrāpi prasthānaṃ na sambhavatīti bāhubhyām eva santaraṇāt tīrṇa-taraṇijaḥ sārdra-vastraḥ pradoṣe samāgato' smi |"<BR>
<BR>
[3] vrajarājas tu rukṣaṃ hasann āha, "viśeṣaś cet kathyatām |"<BR>
<BR>
[4] dūta uvāca-"kim adhikayā vaivadhikatayā sāmpratam asmākam ajīvanir eva jīvātu-vallī, yayā nijādhīśaṃ tādṛśa-tad-adhīnaṃ na paśyāmaḥ |"<BR>
<BR>
[5] vrajarāja uvāca-"samprati taṃ prati kim api viśeṣa-vṛttaṃ vṛttam asti?"<BR>
<BR>
[6] dūta uvāca-"atha kiṃ?  yata eva tadīya-caraṇa-hitaḥ prahitas tenāham ayam asmi |"<BR>
<BR>
[7] vrajarāja uvāca-"kiṃ tat?"<BR>
<BR>
[8] dūta uvāca-"ānantaryeṇa paryavasitāyā niśāyā niśīthe śrīmad-īśasya tasmin kārāgāra eva śrī-devakī-devītaḥ kācit kanyā jātā |"<BR>
<BR>
[9] vrajarāja uvāca-"tatas tataḥ?"<BR>
<BR>
[10] dūta uvāca-"tataḥ sā nava-sutā sutarāṃ guptāpi rudatī rakṣibhir akṣibhir alakṣitāpi viditā, veditā cāntaḥ-purīśaya-sānuśaya-durāśaya-durīśāya |  sa ca śrī-devakī-devī-vivāha-gatāham ārabhya nabhaḥ-sabhya-jana-vāṇītaḥ suṣṭhu bhītaḥ satataṃ vyagratayā jāgrad eva tiṣṭhati |  tatas tad-vacana-varṇākarṇana-mātreṇa samagra-vyagra-manāḥ vikṣipta-keśaḥ sa bhojeśaḥ sa-karavālaḥ karālaḥ skhalad-gatiḥ kumatiḥ sūtikāgāram āsasāra |"<BR>
<BR>
[11] vrajarāja sa-bhayam uvāca-"tatas tataḥ?"<BR>
<BR>
[12] dūta uvāca-"tataś ca niravagraha-graha-van niranugrahaḥ  sahasā raṃhasā sūtikā-śayyām eva sajjan sa nirlajjaḥ prajātāyā jāta-parivedanāyā devyāḥ kroḍataḥ samācchidya, tad vidyamānam eva vikṣiptatām eva vikṣipta-cittaḥ kṣipram eva tāṃ prastarāya prakṣiptavān, yataḥ sarvataḥ sa eva pratikṣiptatām āpa |"<BR>
<BR>
[13] atha vrajarāja sāsram uvāca-"āḥ katham etad durakṣara-mrakṣitam anakṣaram asmāsu śrāvitam?  bhavatv, adyāpy avadyam idaṃ madīya-saṃstyāye na prastāvyam |  sā tu tad-duḥkha-duḥkhitā śrī-devakī-sakhī tathā tad-virahiṇī śrī-rohinī ca moham āpsyati |"<BR>
<BR>
[14] dūta uvāca-"deva, śrūyatām avyagram agrimam āścaryam |"<BR>
<BR>
[15] vrajarājaḥ sa-harṣam ivovāca, "āyuṣman, kathyatāṃ tathyam |"<BR>
<BR>
[16] dūta uvāca-"sā tu kanyā tasyānyāya-bhājo bhojeśasya hastād astāpi prastaram aprāptā, pratyuta tan-mastaka-nyasta-caraṇam ūrdhva-gatyā samutpatyāśu divy anyad eva divyaṃ rūpaṃ smitavatī prakāśitavatī |"<BR>
<BR>
[17] vrajarāja uvāca-"kīdṛśam?"<BR>
<BR>
[18] dūta uvāca,<BR>
     "śyāmāṣṭapāṇi-pariveṣṭita-pārśva-yugmā<BR>
     cakrādi-śastra-valitā khaga-siṃha-vāhā |<BR>
     devādibhiḥ pariṇuta-prasarat-prabhāvā<BR>
     sarvaiḥ samunnata-mukhaiḥ parito vyaloki ||JGc_1,5.1|| [vasanta] iti yādṛśam |"<BR>
<BR>
[19] vrajarājaḥ sāścaryam uvāca-"kiṃ vadasi?"<BR>
<BR>
[20] dūta uvāca-"deva, nātrānyathā kim apy anyad api kalyam ākalyatām |  sā khalv idaṃ sācchūritam accham uvāca,<BR>
<BR>
     ære pāpa kaṃsa kim iti tvam ahan mudhā māṃ<BR>
     tvat-pūrva-śatrur ajani kvacana pradeśe |<BR>
     yasmād upetya nidhanaṃ tava jātu kartā<BR>
     tan nānyam apy atiśiśuṃ kvacid iccha hastam ||JGc_1,5.2|| '" [vasantatilakā]<BR>
<BR>
[21]  vrajarājaḥ sāścarya-smitam uvāca-"nūnaṃ śrī-vasudeva-bhakti-praṇālī-putrī-kṛtā bhadrakālī |  sā bhadram idaṃ vadati sma yad adyāvadhi nādhīram avadhīritaḥ so' yaṃ vacasāpi kenacanāpi" iti |<BR>
<BR>
[22] dūta uvāca-"ārya-kṣitīśa, punaś cedam āścaryam avadhāryatām |  sa khalu bhrātṛ-vyapadeśa-bhrātṛvyaḥ svasya bhaginy-aṣṭama-garbham aniṣṭatayā niṣṭaṅkitaṃ kurvatīṃ sura-vartma-vāṇīm api devyādiṣṭaḥ sva-dviṣṭa-sura-kptāṃ matvā, tau kārāgārād āhūya bhūyaḥ, pāda-graha-caryā-paryantāgrahataḥ putra-ṣaṭka-hatyāgas-tyāgaṃ bhūri-visūrita iva vidhitsan nigaḍān mocitavān |"<BR>
<BR>
[23] vrajarāja uvāca-"tatas tataḥ?"<BR>
<BR>
[24] dūta uvāca-"tataś ca madīya-śrīmad-īśvarī putra-ghātiny api tasmin sāralya-doṣād eva roṣān nivivṛte |  śrīman-mad-īśitā tu vicāritavān, æpūrvaṃ śuṣka-peṣaṃ piṣṭavān, samprati tu sarpiḥ-peṣaṃ pinaṣṭi so' yam asmān' iti |  tad evaṃ tat-kauṭilya-koṭiṃ parikalpyāpi saujaunya-prābalyād iha sāralyam evāvalambitavān |  tena pitari-śūreṇa durmatinānumataḥ śūra-nandanaḥ saha-dharmiṇyā saha sva-gṛham āgatavāṃś ca, na punar viśvāsam āśvāsaṃ ca labdhavān |  yataḥ,<BR>
     jāty-anya-janitaḥ kaṃsaḥ sadā dunvan samāśritān |<BR>
     mātaraṃ ca dunoty uccaiḥ śilā-putraḥ śilām iva" ||JGc_1,5.3|| [anuṣṭubh]<BR>
<BR>
[25]  vrajarājaḥ sahāsam uvāca-"tad-anantaraṃ prātar ārabhya sa punar asabhyaḥ kāṃ kārim akārṣīt?"<BR>
<BR>
[26] dūta uvāca-"svabhāva-jāṃ kārim eva |  tathā hi,  prātar asau duṣṭas tv anyad duśceṣṭitam anu ceṣṭitavān |"<BR>
<BR>
[27] vrajarāja uvāca-"hanta, kathaya tat kim?"<BR>
<BR>
[28] dūta uvāca-"prātaḥ sa tu malinī-kṛta-nija-kulaḥ khalinī-patiḥ svadayitān daiteyān ānayāmāsa niśāmayāmāsa ca niśīthinī-vṛttam |  te ca bhinna-setavaḥ ketava iva rāhu-nibham etaṃ militā vyaghra-varga-nirghoṣa-prabha-ghargharāyamāṇāṃ goṣṭhīm anuṣṭhitavantaḥ, kiṃ bahunā, tatra mahendrādi-nirjaya-garjana-parya-vasānatas tātparyam idam eva jātam, yad viśvadrīcāṃ viṣṇum anucariṣṇūnāṃ deva-devadryag-bhūdeva-gavādīnāṃ pīḍanenaiva tat-pīḍanam īḍitaṃ, tathā tat-sadhrīcīna-tayā nirdaśā-nirdaśānāṃ bālānāṃ nirdayatayā nirdalanam iti khalyām eva balyām avalambya tatra sa ca saṃvalate sma | tayā ca tadānīṃ bahu samprayacchate sma |"<BR>
<BR>
[29] vrajarājas tu tad idaṃ ruṣad-vacanam avakalayya saruṣas tataḥ satrāsam uvāca-"tatra śrīmad-bhrātā kim apy akliṣṭaṃ mayy upadiṣṭam asti?"<BR>
<BR>
[30] dūta uvāca-"atha kiṃ?  yat  khalu śīghram evāsmai rāja-vyāja-rākṣasāya saṅgamya balir valayitavyo militavyaś cāham" iti |  kiṃ cedam api sandiṣṭam, "bhavan-nandanotpatti-samayaṃ samayā vayam atyutkaṇṭhitās tan-maṅgalena saṅgama-nīyāḥ, tathā bhavat-putra-nirviśeṣasya tasya bāla-viśeṣasya vṛttir vartayitavyā" iti |<BR>
<BR>
[31] atha tad etad avakalayya saṃśayya ca taṃ bhojanādinā yojayitvā, nijāgrajā-nujān ākārya tad agre punas taṃ tad anu rahasam anuvyāhāritavān |<BR>
<BR>
[32] tata upananda uvāca-"yuktam evānakadundubhinā sandiṣṭam |  sāmprataṃ kareṇaiva kareṇa rāja-viṣa-dharasya tasya mukha-mudraṇam eva sāmpratam |"<BR>
<BR>
[33] atha vrajeśas taṃ sandeśam urasikṛtya prātaḥ-prāyam adhigamya dūtaṃ nidideśa, "saumya, bhavān vyagram agrataḥ prayātu, tad-bālakasya sāṅga-maṅgala-saṅgitāṃ tathā tasya vāñchitam anyam udayan-mudam udantam api sva-mukha-svasti-mukhata eva prathayatu |  vayaṃ tu bhrātur ājñayā rājñe karam ācitya prābhṛtaṃ ca paritaḥ pracitya dina-pañcakānantaram āgacchanta eva sma |"<BR>
[34] tad evaṃ gate dūte dināntare tu jātaka-mātuḥ snāna-vidhāne kṛta-sandhāne sarva-maṅgala-saṅgatam ahaḥ saṅgatya mahan mahaḥ santatya purohita-sahita-hita-mahita-pañcajana-jana-prapañcaṃ yathā puraḥsaram antaḥ-puram ānāyam ānāyaṃ nava-bālakaṃ gopāla-bhūpālaḥ samālokayāmāsa |  tathā hi,<BR>
     tasmin puṇyāhavarye vraja-nṛpati-śiśor ādi-vīkṣā-sudhābhiḥ<BR>
     satraṃ jajñe tathā tac-chravaṇa-parimalād eva śaktā yathā te |<BR>
     ājanma-prāpta-sampan-mṛdutara-tanavo' py ātmanā prīti-dānāny<BR>
     ūhur bhārāyamāṇāny uta dadhur amitān sveda-romāñca-bāṣpān ||JGc_1,5.4||[sragdharā]<BR>
     śrīmad-gopa-nṛpeṇa nūtana-tanūjātasya vīkṣā-kṛte<BR>
     prāgryā eva nimantritā vraja-janāḥ sarve tu tatrāyayuḥ |<BR>
     yarhy ambhoja-vanākaraḥ sva-kusuma-vrāta-prakāśa-prathā-<BR>
     vyāptaḥ syāt kim u tarhi ṣaṭpada-gaṇān ākārayaty ātmanā ||JGc_1,5.5|| [śārdūla]<BR>
<BR>
     paryag dvāriṇi rāṅkavāsta-racite vistīrṇa-gehe yaśo-<BR>
     dādy-agre sthaviropananda-gṛhiṇī-kroḍe vicitraṃ śiśum |<BR>
     darśaṃ darśam amī na yadyapi gatās tṛptiṃ tathāpy uccakair<BR>
     nāsthuḥ pṛṣṭhy-ajanāvakāśa-vidhaye śīlaṃ hi maryāditā ||JGc_1,5.6|| [śārdūla]<BR>
<BR>
     "aṅka-bhrāji-śiśūpananda-gṛhiṇīm ājñā madīyedṛśī<BR>
     yan mā mādṛśa-dṛṣṭi-sambhrama-vaśād utthāta yūyaṃ muhuḥ |"<BR>
     ity evaṃ vinigadya yājaka-guruḥ sammoda-sampan-milat-<BR>
     kampaḥ sākṣata-pāṇi sāśru-nayanaṃ svasti-śrutīr ūcivān ||JGc_1,5.7|| [śārdūla]<BR>
<BR>
     āgacchantaḥ sva-gehād abhimukha-militā bāla-vaiśiṣṭhya-pṛcchā-<BR>
     vantas tad-bāla-dṛṣṭyā pramudita-hṛdayair ūcire kaiścid evam |<BR>
     "śobhā sā dṛṣṭi-gamyā na tu para-vacana-śreṇi-gamye"ti harṣāt<BR>
     kuṇṭhat-kaṇṭhair abhāvi prativacasi parais tat tu nāśrāvi cānyaiḥ ||JGc_1,5.8||                         [sragdharā]<BR>
     ākaiśoraṃ yat pariṣkāra-vastraṃ<BR>
          yāvad dhāryaṃ māsa-māsaṃ sutena |<BR>
     tasmai tāvat tad-vicāreṇa sarvaiḥ<BR>
          prattaṃ pitrā ko' pi koṣo hy anantaḥ ||JGc_1,5.9|| [śālinī]<BR>
<BR>
     śobhāṃ vindan nandajāloka-lokaḥ<BR>
          sadmāyāsīt kṛtrimākṛtrimā yā |<BR>
     vastrādīnāṃ citratā yatra pūrvā<BR>
          netrādīnāṃ citratāsīd apūrvā ||JGc_1,5.10|| [śālinī]<BR>
<BR>
     āgatā nija-gṛhaṃ yadāpy amūr<BR>
          nanda-bālam avalokya lobhanam |<BR>
     hanta tarhy api dināni kānicit<BR>
          menire dṛśi-gataṃ vraja-prajāḥ ||JGc_1,5.11|| [rathoddhatā]<BR>
<BR>
[35] atha mathurā-pathikatāṃ prathayiṣyamāṇaḥ śrī-gokula-kula-rājas tv agrajādīn nija-pratinidhitādi-karmaṇi nirmāya calann antaś cintitavān, "hanta, suhṛdi durhṛdi ca mama mānasaṃ samāna-sambandha-hārda-bandham api prasabhaṃ bhṛśam eva tatra prasajjati nava-jātake, yenāsau pībitā jīvitāśāpi na paricchinnatām icchati |  samprati duṣṭasyāviprakṛṣṭam aṭann asmi, nānubhavann asmi kiṃ bhavitā |  tasmād vikalatāvikalanāya vilokaṃ vilokam eva taṃ bālakaṃ yadu-nilayaṃ calāni" iti |<BR>
<BR>
[36] atha gamana-samaye ca,<BR>
     utsaṅge nihitasya tasya tu śiśor vaktraṃ muhur dṛṣṭavān<BR>
     nāmodaṃ ciram ādade niṭilakād gaṇḍāv acumbīd bhṛśam |<BR>
     āśiśleṣatarāṃ vapur na tu tadā tṛptiṃ vrajeśo yayau<BR>
     yāṃ pātheyatayā viveda mathurā-prasthānam āsthāya saḥ ||JGc_1,5.12|| [śārdūla]<BR>
<BR>
     vatse śyāma pitā tavāyam ayituṃ rājñaḥ puraṃ tvat-kṛtā-<BR>
     nujñāṃ prārthayate tato vitaratād" ity eṣa dhātrīritaḥ |<BR>
     āścaryātula-bāla-bhāva-balād babhre smitaṃ tena ca<BR>
śrīmān gopa-janādhipaḥ pracita-dhīḥ prasthānam āsedivān ||JGc_1,5.13|| [śārdūla]<BR>
<BR>
     smāraṃ smāraṃ tan-mukhaṃ susmitāktaṃ<BR>
          vyaktaṃ vyaktaṃ gopayan prema-dhāma |<BR>
     ānandenānalpa-jalpeṣu gopeṣv<BR>
          ātmārāma-prāyatāṃ prāpa nandaḥ ||JGc_1,5.14|| [śālinī]<BR>
<BR>
[37] atha mathurām āsādya sadya eva karādhikāriṣu karam upasādya tad-dvārā dūrata eva rājānam anujānantaṃ prasādya śakaṭa-ghaṭāvamocanam evānañca, na tu śrī-vasudeva-sadma, kaṃse tena sākaṃ nijānāsañjana-vyañjanāya |<BR>
<BR>
[38] snigdhakaṇṭha uvāca-śiṣṭa-dviṣṭi-viśiṣṭo' pi sañjāta-jātaka-dveṣa-pātako' pi para-dhanāyayā dhanānusandhāna-nirbandha-sandho' pi sa katham asmin nigama-śiṣṭi-saṃsliṣṭe vicitreṇa putrekṣaṇena putra-kṣaṇena ca vismāyita-sakale jagad-vitta-vittā-śakale saralāyate sma |<BR>
<BR>
[39] madhukaṇṭha uvāca-uktam eva purā yat praguṇatayākhilasamañjasayaśasaḥ śrī-vrajeśacandramasaḥ khalv asya guṇena guṇeneva ko vā baddho na bhavet? it |<BR>
<BR>
[40] snigdhakaṇṭha uvāca-tatas tataḥ?<BR>
<BR>
[41] madhukaṇṭha uvāca-tato vraja-trātari taṃ bhrātaram anu nirjana-milanāya mantraṃ valayati paryakalitāvasaraḥ sa śrī-śūra-tanūja-varaḥ svayaṃ kevala-sevaka-viśeṣa-saṅgitayā saṃvalate sma |<BR>
<BR>
[42] atha tenāvrajita-sadeśaḥ śrīmān vraja-maheśaḥ sahasā mahasāvṛtatayā sābhyutthānam utthāya nyāya-paramaḥ, kṛta-tad-abhigamaḥ svam anujam anuraktaḥ pariṣvaktavān pariṣvaktaś cānena na tu kañcit kaścin natavān, jātāv ekasya jyāyastvam anyasya tu jātāv iti |  na ca kevalam etad eva kāraṇatām avalambate, api tu paraspara-praṇayātiśayaś ca, yenānyan nānusandhātuṃ śakyate |<BR>
<BR>
[43] etad eva ca dṛṣṭāntena spaṣṭīkṛtaṃ śrī-bādarāyaṇinā--dehaḥ prāṇam ivāgatam [BhP 10.5.21] iti |  atra ca deha-sthānīyasya go-sthāna-pater asmad-īśitur evāsaktir atiriktā darśitā |  prāṇaḥ khalv anyaṃ dehaṃ sañcarati, dehas tu taṃ vinā na bhavaty eveti |  sa tu catura-śiromaṇiḥ svayam eva rāgatas tac-chivirāgatas tenātithivad eva pūjitas tad-vyavahāreṇa jitaḥ |  samprati jātayoḥ sva-tanujātayoḥ prasakta-dhīr idam uktavān-<BR>
<BR>
     "diṣṭyā bhrātaḥ pravayasa idānīm aprajasya te |<BR>
     prajāśāyā nivṛttasya prajā yat samajāyata || [BhP 10.5.23]<BR>
<BR>
[44] upādhi-kṛta-hāni-vṛddhiṃ vinā kṛta-sneha-samṛddhi-maya-dehatayā gambhīra-svaratayā ca payaḥ-payodhir ivāyaṃ vrajādhīśvaras tu tasya sarva-stutasya vaṃśān kaṃsa-kṛta-dhvaṃsān anuśocan, karma-vāda-rocanayā dhairyaṃ saṃvarmayann ātmanaś ca tasya ca śarma sūnṛtāmṛta-bhṛta-santarpaṇaṃ kṛtavān |<BR>
<BR>
[45] tataḥ śrīmān ānakadundubhis taṃ kṛta-kāryam avadhārya bhāvy utpātaṃ vicārya sva-bhavanam eva gantum anumatavān |  śrī-vrajarājas tu vastutaś cetasā cetaḥ pracalita eva, samprati tu gehaṃ prati deham evehayāmāsa |<BR>
<BR>
[46] atha vraja-vṛttam anuvṛttyatām |  yathā pūrva-devānāṃ pūrva-mantraṇāyām āmantritā rākṣasa-pakṣiṇī nirdaśāna-nirdaśāṃś ca deśa-deśataḥ śāvakān bakān iva śyenī vinighnatī, kaṃsasya nighnatī vairocani-kanyā rajanyām asyāṃ vraja-pradeśa-sadeśam ājagāma; yā khalu jaṭā-ghaṭā-vighaṭita-prakaṭa-muṇḍā,<BR>
viśaṅkaṭa-daṃṣṭrā-saṃsṛṣṭa-daṣṭa-ḍimbha-koṭi-vikaṭa-tuṇḍā netra-garta-vartamāna-vartma-loma-samuddaṇḍa-kuṇḍali-khaṇḍita-brahmāṇḍa-varti-dhairyā pakṣati-dvaya-madhya-sthita-vakṣaḥ-sthala-lambamāna-vakṣoja-yugalodgīrṇa-dugdha-miṣa-viṣa-viṣama-jvālā-sahya-bala-dahyamāna-paryantatayā yantrita-jantu-sthairyā cetyādi-mahā-ghoratāvahā, kiṃ bahunā, pratīka-mātra-prāṇi-pratīkā pṛthukān eva ca pṛthukān iva kurvatī vartate |<BR>
<BR>
[47] atha sā śrī-vraja-kṣitīśa-rakṣita-gīrvāṇa-vāṇa-jña-dhānuṣka-bhiyā duṣkara-svarūpaṃ vihāya hāri-rūpāntaraṃ prātihārikatayā dhṛtavatī, yena khalu sampad-adhidevīyam adhibhūmi sampatantī nijāśraya-viśeṣam anvicchantī ca sarva-sal-lakṣaṇatayā kṛta-lakṣaṇaṃ samprati jātaṃ śrī-vrajarāja-jātam eva samāśrayiṣyatīti matvā tasyā nūtana-vapuḥ pūtanāyāś cākūtam amatvā hārita-hṛdbhī rakṣibhir na nivāritā rakṣiṇībhiś ca nāvadhāritā; yeyaṃ pakṣa-pātinī kaṃsa-pakṣa-pātinī sātvata-bhartuḥ śravaṇa-kīrtanādi-pradeśam anuvartitum asamarthā, tad-bahirmukhānām arbhakān nighnatī tat-pakṣa-pātiny eva lakṣitā |  evam apy asyāḥ śrīmad-vrajāgamanādikaṃ tu kautuka-viśeṣāya sādhayituṃ yogamāyā khalu yogam
āyāntī babhūva, yasyāś ca hetor anyatra kutracin netram anādadhatī sarvam atyādadhatī śrīman-nanda-mandira-sthaṃ tam eva bālakam ālokayāmāsa |  aṅgāra-dhānī-saṅgata-sphuliṅga-vad aṅgāra-saṅgham iva tamasi pataṅgī taṃ ca yogamāyā-kṛta-prākṛta-bālaka-kalpatākalpanayā yathāvan nānubabhūva, ujjvala-guñjā-puñja-tulanayā prajvalad iṅgalam iva |<BR>
<BR>
[48] ayaṃ tu śrīmān nanda-nandanaḥ sva-tāta-śubhānudhyāna-maya-yogamāyayā sevitatayā janmata eva samasta-jñānādi-sampan-mayatāyāṃ śastaḥ svajana-sneha-vaśaṃvada-bālyādi-līlā-sukhāveśena tatrānādṛtyātula-tad-vyakti-vyatiriktīkṛtas tathāpy avasaram avāpya madhyaṃ madhyaṃ sā sva-sevām adhyavasyantī tatra prādurbhavati |  tataḥ samprati ca tām antarvikṛtākṛtim  upalabhya bhavya-svabhāva-rocane locane nimīlitavān |<BR>
<BR>
[49] tataś ca sahasā parābhāvya-dhiyā bhiyā vinā bhūtā tam aṅkam eva niḥśaṅkam ānītavatī, mūṣika-dhiyā sarpantī sarpī nakulam iva |<BR>
<BR>
[50] snigdhakaṇṭha uvāca-agrajanmaṃs tan-mātarau katham iva tām aparicitāṃ na nivāritavatyau, na ca vicāritavatyau?<BR>
<BR>
[51] madhukaṇṭha uvāca-purastād yogamāyākhyaṃ kāraṇam upanyastaṃ, prakriyāntaraṃ ca tatra tayā kriyate sma |  yathā, sā hi tatrāntar-gūḍhāṅga-bhujaṅgī-saṅgatāyāḥ kūṭa-kanaka-maya-payaḥ-kanakālukāyāḥ sāmyāvagamyaṃ rūpaṃ dadhatī, paritaḥ sravad-asra-dhārā-vārājasra-stanya-pravāhān vahantī, snehānukāraka-dehata eva te mohitavatī |<BR>
<BR>
[52] punaś cedaṃ sagadgadaṃ jagāda, "ayi yaśode, tvam api haṭhottaratayā kaṭhorāsi, sutarāṃ tu sva-suta-sthita-cittādrohiṇī rohiṇī, yataḥ śayanatala evedṛśa-sukumāraṃ kumāraṃ nidhāya cintām avidhāya nātikṛta-niṣṭhaṃ tiṣṭhathaḥ, na tu hṛdaye |  prāṇā api hṛdaya eva rakṣaṇīyāḥ, kim uta prāṇādhiko' yaṃ sutaḥ?  tasmād dhig vo rākṣasīto' pi rūkṣa-mānasā mānuṣīḥ |  ahaṃ tu sampad-adhiṣṭhātṛ-devī tvayā prasūtaṃ sutaṃ viśva-vilakṣaṇa-lakṣaṇaṃ śrutvā tat-kṣaṇam evāgatānena vasantena vāsantīm iva dṛṣṭiṃ hṛṣṭāṃ kṛtavaty asmi |  mama ca stanau sarva-śreyastananau nityam amṛtaṃ kṣarataḥ, yena pītena so' yaṃ niḥsandeha-siddha-dehaḥ syāt |  tasmād aham asya sarva-sukha-vidhātrī dhātrī
ca bhaviṣyāmi" iti |<BR>
<BR>
[53] snigdhakaṇṭha uvāca-tato grahaṇād anantaraṃ kiṃ jātam?<BR>
<BR>
[54] madhukaṇṭha uvāca-tad evaṃ miṣataḥ sā viṣayoṣā taṃ gṛhītvā vilambaṃ hitvā cūcukopary eva tan-mukha-vāry-udbhavaṃ nidadhe |<BR>
<BR>
[55] snigdhakaṇṭha sabhayam uvāca-tatas tataḥ?<BR>
<BR>
[56] madhukaṇṭha sahāsam uvāca- tataḥ sa tu svamātuḥ sākṣāt tasyās tādṛśa-bhṛśa-durnaya-darśanād upajātena tat-prāṇān pibatā roṣa-tejaḥ-saṅghātena tat-stanyasya ca doṣaṃ śoṣayan mātṛ-bhāvābhāsa-sphurad-ullāsa-sva-sparśa-svābhāvyena tu tad-dehe sugandhitā-sugandhitām iva tat-stanye pīyūṣatāṃ rūṣayaṃs cūṣaṇaṃ cakāra |<BR>
     kṛṣṇena pūtanā-stanya-pānam itthaṃ virocate |<BR>
     yathā gaṅgā-pravāheṇa karmanāśā-jalāhṛtiḥ ||JGc_1,5.15|| [anuṣṭubh]<BR>
<BR>
[57] sā tu rākṣasa-pakṣiṇī "muñca muñca" iti puṣṭa-kruṣṭatayā vyathita-sanīḍāṃ pīḍāṃ prapañcayantī prāṇān api muñcantī saṃskāra-vaśāt taṃ vakṣasy eva nikṣipya pakṣa-vikṣepād vrajād bahiḥ sasāra mamāra ca |  yatra hrādinī sā hrādinīty eva tarkyate sma, yatra ca svarūpāvasthitim eva cāsasāra |<BR>
<BR>
     uḍḍiḍye sapadi yadā tu pakṣiṇī sā<BR>
          taṃ bālaṃ hṛdi parigṛhya lambamānaṃ  |<BR>
     uḍḍīnā drutataram eva mātṛ-yugma-<BR>
          prāṇāś ca sphuṭita-hṛdambujād ivāsan ||JGc_1,5.16|| [praharṣiṇī]<BR>
<BR>
     tasmin hṛte pūtanayā tu bāle<BR>
          mātror yadi prāṇa-gaṇo na mūrcchet |<BR>
     bhoktuṃ tad ābhīla-kulaṃ tadā te<BR>
          kiṃ śaknuyātām? api kintu naiva ||JGc_1,5.17|| [indravajrā]<BR>
<BR>
     ākrandād bhidurāṇi pakṣa-pavanāt kalpaṃ bhuvi bhraṃśanād<BR>
     bhū-bhraṃśaṃ śava-rūpatā-śavalanād gotrāṅga-paṅktīr api |<BR>
     āśāṅkyābhigatā diviṣṭha-paṭalī tat-tad-vijātīyatāṃ<BR>
     nirṇīyātha visismiye katipayaṃ kālaṃ bakī-saṃsthitau ||JGc_1,5.18|| [śārdūla]<BR>
<BR>
[58] tataś ca pūtanāṃ niścitya,<BR>
     tasyāḥ surā vakṣasi lagnam enaṃ<BR>
     smeraṃ gṛhītākṛśa-cūcukāgram |<BR>
     asya prabhāvāvali-vijña-cittāḥ<BR>
     sarve samantāj jahasur vilokya ||JGc_1,5.19|| [indravajrā]<BR>
<BR>
ūcuś ca,<BR>
     "abhajad iha yad eṣā parvatākāra-varṣmā,<BR>
          kṣayam atitanu-mūrtiṃ prāpya bālaṃ tam etam |<BR>
     na hi tad ativicitraṃ prekṣyatām eva sākṣād<BR>
          vidhur ayam amṛtāṅgaḥ pūtaneyaṃ viṣāṅgī ||JGc_1,5.20|| [mālinī]<BR>
tathā ca,<BR>
     "viṣaṃ syād viṣam anyasminn   amṛtaṃ tu viṣe viṣam |<BR>
     pūtanā-kṛṣṇa-saṅgharṣe    dṛśyatām etad eva hi ||JGc_1,5.21|| [anuṣṭubh]<BR>
<BR>
athavā,<BR>
     "nava-nava-rasa-pākād utpalābhoga-dhātrī<BR>
     sthalaja-jalaja-padme sarvadā duḥkha-dātrī |<BR>
     rajanicara-gaṇānāṃ śaśvad āmoda-pātrī<BR>
     prati hari-layam āgāt pūtanā vyāja-rātrī ||JGc_1,5.22|| [mālinī]<BR>
<BR>
[59] kintu, sva-carita-cāturībhir idam ivāyaṃ sūcayati,<BR>
     "stanandhayasya stana eva jīvikā<BR>
     dattas tvayā svayam ānane mama |<BR>
     mayā ca pīto mriyate yadi tvayā,<BR>
     kiṃ vā mamāgaḥ? svayam eva kathyatām ||JGc_1,5.23|| [upajāti 12]<BR>
<BR>
[60] snigdhakaṇṭha uvāca-hanta, śrī-vrajeśvary-ādīnāṃ dīnānāṃ kā maryādā dhairyāya jātā?  kiṃ vā tat-parijanaiḥ samādhānam adhāyi?<BR>
<BR>
[61] madhukaṇṭha uvāca-atha vraje tu mahā-kolāhala-vraje jāte vrajeśvara-gṛhiṇīṃ rohiṇīṃ ca vihāyaṃ vihāyam upary upari paridrutāsu vṛddhā-madhyā-vadhūṣu tāsu tadaiva daiva-niścita-diśaḥ kāścit pṛthu-naga-pṛtanām patitāṃ pūtanāṃ dṛṣṭvāpi vighaṭita-bhayā nikaṭam aṭitā vidhi-ghaṭita-skhalita-bāhu-ghaṭṭam ārūḍhā bāla-bhāvād akutobhayatayā khelantam iva taṃ bāla-gopālam avilambitaṃ gṛhītvā tāṃ saṃvega-jāta-vegatayā sarvaṃ cātihāya gṛhāya dudruvuḥ |<BR>
<BR>
<BR>
[62] tataś ca tad-avalokenāsaṅkhya-lokena sukha-magnena paścāl-lagnena pariplava-tayā samutplavamānena saha samahaṃ mahāntaḥ-puram āgatā nārī-janā jananyor niśceṣṭitāṃ dṛṣṭvā kartavya-mūḍhatām ūḍhā babhūvuḥ |<BR>
<BR>
[63] atha tathā-lakṣaṇatayā kṣaṇa-katipaye labdha-vyatyaye yatnāntara-pathe ca vitathe, kācid buddhimatī sa-kaśmalayos tayor apy aṅke taṃ bālakam evāvalambayāmāsa |  avalambite ca bāle tenaivāmṛteneva kṛta-trāṇeṣu prāṇeṣu, taṃ bālakam avalokamāne te punar anyāṃ mūrcchām ānarcchatuḥ |  tataḥ punaḥ punar evaṃ-vidhānāc cid-ādhānena prakṛtim āsedatuḥ, muhur eva jala-saṃvalanena nidāgha-dagdha-bhūmivat |<BR>
<BR>
[64] atha bālakam apy avalokayantyāv ālokana-vacanayoḥ kārābhir ivāśru-dhārābhir atīva vyagratām agrataḥ prāpatuḥ |  tataś cānyābhir eva stanyābhimukhīkṛtena tena sukumāreṇa kumāreṇa kramānusāreṇa dhīratāṃ dhārayāmāsatuḥ |  tataś ca,<BR>
     āśliṣṭaḥ pratidṛṣṭi-cumbita-mukhaḥ sughrāta-mūrdhā dṛgar-<BR>
     ṇaḥ-siktaḥ suhṛdāṃ puro bhuvi dhṛtaḥ svenāpi nirmañchitaḥ |<BR>
     satyaṃ satyam idaṃ na cānyad iti sa vyaktaṃ viviktīkṛto<BR>
     mātṛbhyāṃ na tathāpi saṃhṛta-bhayaṃ dṛṣṭo bakī-mardanaḥ ||JGc_1,5.24|| [śārdūla]<BR>
<BR>
[65] atha śrī-vrajeśvarī sa-camatkāram uvāca-"hanta, vilokyatām asau dvitīyo bālaḥ" iti |  tad etad uktvā ca tāṃ svayaṃ dhāvitum udyatāṃ vibudhya pratirudhya śrīla-rohiṇī bahula-mahilābhiḥ saha gṛhāntaram avagāhamānā, taṃ maṅgala-saṅgataṃ vilokayantī, saṅginībhir aṅgīkṛta-pālanaṃ vidhāya ca, tad-āgamana-spṛhinīṃ vraja-mahendra-gṛhiṇīṃ saṃhāya sāntvitavatī |<BR>
<BR>
[66] pūtanā-hantus tu,<BR>
     go-mūtrādyaiḥ snānam ācārya tasya<BR>
          premṇā cakrur mantra-rakṣāṃ jananyaḥ |<BR>
     śrutvā yasmin śāstra-vijñatvam āsāṃ<BR>
          sarve' py uccaiḥ kovidā vismayante ||JGc_1,5.25|| [śālinī]<BR>
<BR>
[67] atha tādṛśa-mahotpāta-dṛśvarī śrīmatī vrajeśvarī sarvānarvācīnāḥ prati sa-gadgadaṃ jagāda,<BR>
     "putro bhaved evam atispṛhā nau<BR>
          nāsīd abhūd eṣa tu vaḥ spṛhātaḥ |<BR>
     pratyarpi so' yaṃ bata yuṣmakābhir<BR>
          asmāsu yuṣmāsu tathāsmakābhiḥ ||JGc_1,5.26|| [indravajrā]<BR>
<BR>
iti tāsāṃ caraṇa-parisaraṇam anu bālaṃ namayantī bāṣpaṃ mumoca |<BR>
<BR>
[68] tāś ca dhairyaṃ hitvā sa-sambhramaṃ bālakaṃ gṛhītvā procuḥ,<BR>
     "asmākaṃ yad akhilam asti puṇya-jātaṃ<BR>
          yad vāsmat-pitṛ-jananī-kulānujātam |<BR>
     tenāsau bata bhavatād aho yaśode<BR>
          putras te niravadhi-maṅgala-pramode ||JGc_1,5.27|| [praharṣiṇī]<BR>
<BR>
iti sāsram ātmanā taṃ nirmañchayañcakruḥ |<BR>
[69] tasyāḥ sāntvanārthaṃ samuditā muditās tatraiva tasthuś ca |  tatra ca putanayā kṛtam ajanyaṃ jananyāv anyāś ca sva-svadṛṣṭam anyo' nyaṃ nirdiṣṭavatyaḥ | tathā hi,<BR>
     yathāgatā sā yad uvāca yac ca vā<BR>
          cakāra tad-grastam amū samūcatuḥ |<BR>
     amūḥ samūcuḥ yathā svayaṃ gatā<BR>
          yathānvapaśyaṃś ca tathā sa-gadgadam ||JGc_1,5.28|| [vaṃśasthavilā]<BR>
<BR>
[70] śrī-vrajarājādayas tu dūrataḥ kiñcit kiñcid īkṣitvā mithaḥ-kathayā kathantayā tad etad uccāvaca-vacanaṃ racayāmāsuḥ |  tathā hi, [71] "samuḍḍīyamānāmāna-vāyasātāyi-samudāyāvivikta-mahā-ghora-rūpaṃ caṇḍa-raśmi-bhasmīkṛta-santam asāv aśiṣṭa-mahiṣṭha-granthi-santatitayopahasitaṃ jhaṭiti niviḍita-vaḍrībhūtāṭavī-khaṇḍa-maṇḍita-pradeśatayā nirdiṣṭaṃ bhūri-dūratayā bhū-lagnavat pratīyamāno' yaṃ toyada-sambhāra iti sambhāvitaṃ śrī-vasudeva-sūcitotpātocitaṃ kiñcin nicitam idam" iti cintitam |  punar, "labdha-pakṣatayotpātam ācarann utpatya patito' yam akharva-parvata-viśeṣa" iti vitarkitam | [72] rākṣasākāra-sākṣāt-kāra-vikalpa-kalpanā-janita-jana-caya-bhaya-hāsa-kautuka-visaṃvāda-nādaṃ kṣaṇato
rākṣasa-tāla-kṣaṇālakṣaṇa-viniścita-vrajāpaciti-pracayaṃ svābhimukham āgatāyā janatāyā mukhān naikabheda-vedana-viccheda-kāraṇāvadhāraṇād avadhārita-vedanaṃ naikaṭya-ghaṭyamāna-vaikaṭyatayā vitrasta-samasta-cittaṃ pari vrajāt patitaṃ pūtanā-pudgalam udbhāvayāmāsuḥ |<BR>
<BR>
     śrutvā pūtanayā sutasya nayanaṃ tasyās tu tasmān mṛtiṃ<BR>
     mūrcchann eva tadā vraja-kṣiti-patiḥ samyak prabodhaṃ yayau |<BR>
     labdhvā durdhara-kāla-nāga-daśana-troṭaṃ yathā tat-kṣaṇād<BR>
     divyaṃ mantram api śrayeta manujaḥ kaścid drutaṃ jīvitum ||JGc_1,5.29|| [śārdūla]<BR>
<BR>
[73] atha vrajarājas tatrāścarya-pāramparyam idam aśṛṇod adarśayad anvabhūd api | [74] tatrāśṛṇod yathā prathamaṃ tāvat pūtanā-tanur āyāmatas tri-gavyūtiṃ vyāpya patitavatī, vistāratas tu gavyutim, ucchrāyataś ca prāyaḥ krośam iti | [75] sā ca yāma-dvaya-gamyāyāma-tad-ardha-vistāra-vrajāgāra-vrajād bahir eva papāta, tatra ca na prāṇinaḥ pīḍitavatī, kintu drumān eveti |<BR>
<BR>
[76] athādarśayad yathā, tatra hi kuliśa-tulya-niṣṭhura-mahiṣṭha-kulya-kulākulā-ghanās tad-apaghanāḥ svīya-samājñayā vraja-jana-pṛthak-pṛthag-jana-vrajena jhaṭity eva kaṭhina-kuṭhārair vipāṭitāḥ, pracuratara-sthāna-sthāpitās tato' py ativitatāni nirbandhenendhanāni sandhāya sandagdhāś ceti |<BR>
<BR>
[77] tad evaṃ tad-vraja-bahir-dhāma-pāmara-carmakārādi-karmākāra-gaṇānām api gaṇanā śakti-samatiriktatā ca na vyaktīkartuṃ śakyate, kim uta gopādīnām iti |<BR>
<BR>
[78] athānvabhūd yathā-<BR>
<BR>
     kaṃsāreḥ sumadhurimā pramāṇa-caryāṃ<BR>
          na prāpsyaty adhiyuga-koṭi-kūṭito' pi |<BR>
     sā rākṣasy api rudhirāśanāpi yasya<BR>
          sparśāṃśād vara-surabhitvam āsasāda ||JGc_1,5.30|| [praharṣiṇī]<BR>
<BR>
yataḥ,<BR>
     tadā ca dūtā iva pūtanāṅgato<BR>
          dagdhād gatā dhūma-gaṇāḥ sugandhayaḥ |<BR>
     grāmāntaraṃ yātavatāṃ dināntare<BR>
          keṣāñcid āhvāna-kṛtiṃ vinirmamuḥ ||JGc_1,5.31|| iti ||| [upajāti 12]<BR>
<BR>
     athātmajaṃ kalayitum āśu gokula-<BR>
          kṣitīśitā vraja-pura-madhyam āyayau |<BR>
     gato' ntike pathi patad-aśru-vigrahaḥ<BR>
          kṣaṇaṃ sthitaḥ svajana-gṛhīta-dor-yugaḥ ||JGc_1,5.32|| [rucirā]<BR>
<BR>
[79] atha dhīratām eva dhārayan parama-dhīra-dhīr asau dvi-tra-mitra-parivṛtatayā bṛhad-gṛhālinda-vedīṃ vindamānaḥ kanakāsana-kṛtāsanaḥ svakula-gokula-kula-purandhrībhiḥ sārdham ardhāṅgena sānandam upananda-vadhū-hasta-vinyastaṃ bālaṃ puraskurvatā purataḥ patir abhijagme |  bālaś ca tasyotsaṅga-saṅgī kārayāñcakre | tatra ca-<BR>
<BR>
     "kiṃ grahārditatayā sa bālako<BR>
          dūnatām agamad eka-rātrataḥ |"<BR>
     ity acintayad amuṃ tadenduvat<BR>
          sphītam aikṣata punar vrajādhipaḥ ||JGc_1,5.33|| [rathoddhata]<BR>
<BR>
kiṃ ca,<BR>
     līḍhaṃ rūpa-madhu prakṛṣya rasitaṃ vaktra-prasādāmṛtaṃ<BR>
     samyak svādita eva tulya-rahita-sparśotsavaḥ ko' py asau |<BR>
     tasya śyāmala-bāla-komala-tanor mūrdhnas tu tātena tāṃ<BR>
     saurabhya-svadanānubhūtim abhito viśvaṃ madād vismṛtam ||JGc_1,5.34|| [śārdūla]<BR>
<BR>
[80] nibhālya ca śrīman mukhaṃ sukham ūce,<BR>
     "yadi nārāyaṇena tvaṃ datto' si kṛpaṇāya me |<BR>
     tenaiva sarvaṃ nirvoḍhā soḍhā ca mama durnayaḥ ||JGc_1,5.35|| [anuṣṭubh]<BR>
<BR>
[81] atha "nirvoḍhā nirvoḍhā" ity anuvadanty atyantābhiniveśād ekenāpy akṛta-nirdeśā pṛṣṭha-deśād ita-praveśā jaṭilita-kacā satya-vacāḥ paurṇamāsī sarvair eva tūrṇam utthāya samanaskāreṇa namaskāreṇa puraścakre, arcayāñcakre cāsanādibhiḥ |<BR>
<BR>
[82] tataś ca, svapraśnottara-viṣayīkṛta-tad-viṣa-yoṣā-vṛtti-śeṣā rājñānujñāpayām babhūve pūrvavad apūrva-dānādy-apūrvāya |  tac ca tām eva pradhānaṃ vidhāya vidhīyate sma iti |<BR>
<BR>
[83] tad evaṃ pūtanāṃ ghātayitvā samāpanāya punar apīdaṃ madhukaṇṭhaḥ paramarṣi-sammatatā-vyañjanayā samuṭṭaṅkitavān-<BR>
<BR>
     īdṛśas tanayo jātas tava gopa-pate yataḥ |<BR>
     sā bāla-rākṣasī jajñe nija-saṃsāra-rākṣasī ||JGc_1,5.36|| [anuṣṭubh]<BR>
<BR>
[84] cetasi cedaṃ viviktavān,<BR>
     arbhāsṛg-bhug ajani yat purā yad arvāg-<BR>
          dhātrī cābhavad iyam atra nanda-sūnoḥ |<BR>
     tat kvādhaspadam atha tac-chiraspadaṃ vā<BR>
          kvety antar-hṛdi vimṛśan bhṛśaṃ bhramāmi ||JGc_1,5.37|| [praharṣiṇī]<BR>
<BR>
[85] tad evaṃ vṛtte tad-dine' pi pūrvavad eva kathā rakṣitā yathāyatham api svāvasathādi-pathānugatir ācaritā |<BR>
<BR>
iti śrī-śrī-gopāla-campūm anu<BR>
pūtanā-vadhāvadhāraṇaṃ nāma<BR>
pañcamaṃ pūraṇam |<BR>
||5||<BR>
<BR>
<BR>
*************************************************************<BR>
<BR>
(6)<BR>
<BR>
atha ṣaṣṭhaṃ pūraṇam<BR>
viśaṅkaṭa-śakaṭa-vighaṭṭa-nādi-vicitra-bālya-caritram<BR>
<BR>
[1] atha tathaivādhare-dyuḥ subhāsamānāyāṃ sabhāyāṃ anumodana-nidigdhaḥ snigdhakaṇṭhaḥ sotkaṇṭha uvāca-madhu-madhura-kaṇṭha śrī-madhukaṇṭha, śrūyatām-<BR>
<BR>
[2] tataḥ samantād aharahar anyad anyal lāvaṇyam utphullayan vidhuḥ sva-janma-pakṣam ullāsayāmāsa | tatra dig-darśanaṃ yathā-<BR>
<BR>
ekā dvitrāś catasro yuta-viyutatayā pañca-ṣāḥ sapta cāṣṭau<BR>
paṅktir vā paṅkti-baddhāḥ śiśu-yuvati-jaraty-ardha-vṛddhāḥ samantāt |<BR>
āyānti drāg viśanti vraja-nṛpati-gṛhaṃ taṃ ca paśyanti bālaṃ<BR>
kṛtvā cuckāra-miśraṃ bahula-vilasitaṃ smāyayantyo hasanti ||JGc_1,6.1|| [sragdharā]<BR>
<BR>
yathā ca-<BR>
mātrā pitrātha mātā-pitara-kula-bhavair ākulaiś citra-mitrair<BR>
netrāṇām añjanābhaṃ śiśum anubhavituṃ santataṃ kañjanābham |<BR>
āgamyāgamya ramyākṛti-parivṛtim udvāsya hāsyādi-pūrvaṃ<BR>
sparśaṃ sparśaṃ tam uccair aharahar ahaho dṛṅ-maho labhyate sma ||JGc_1,6.2|| [sragdhara]<BR>
tataś ca-<BR>
     vigalad-alaka-jālālola-dṛk-khañjarīṭaḥ<BR>
          prakaṭita-tilaka-śrī-rocanā-kuṅkumābhyām |<BR>
     smita-vilasita-vaktraḥ śyāma-dhāmācalāṅghriḥ<BR>
          śiśur atiśuśubhe sa prāpya māsaṃ tṛtīyam ||JGc_1,6.3|| [mālinī]<BR>
<BR>
tatra ca-<BR>
     snigdhāḥ paśyati seṣmayīti bhujayor yugmaṃ muhuś cālayann<BR>
          atyalpaṃ madhuraṃ ca kūjati pariṣvaṅgāya cākāṅkṣati |<BR>
     lābhālābha-vaśād amuṣya lasati krandaty api kvāpy asau<BR>
          pīta-stanyatayā svapity api punar jāgran mudaṃ yacchati ||JGc_1,6.4||[śārdulavikrīḍitā]<BR>
<BR>
[3] atha kadācin nākṣatra-māsa-trayānte nakṣatreśa-kānte taj-janma-nakṣatre śrīman-mātrā putrābhiṣeka-kautuka-yātrā pravartitā | tadā ca,<BR>
<BR>
bhavanam anu suyatne ratna-paryaṅka-varye<BR>
          surabhi-mṛdula-tulī-śubhra-vastra-praśaste |<BR>
     hari-maṇi-ruci-bālaḥ śobhate smāsitāmbho-<BR>
          ruham iva sura-sindhau kṣīra-sindhau harir vā ||JGc_1,6.5|| [mālinī]<BR>
<BR>
     athottāna-śāyī sa sarvātiśāyī<BR>
          nijāmbā-yaśodaḥ sva-tāta-pramodaḥ |<BR>
     sva-nakṣatra-bhāte babhūva prabhāte<BR>
          balenātisāṅgaḥ parāvartitāṅgaḥ ||JGc_1,6.6|| [bhūjaṅgaprayātā]<BR>
<BR>
[4] tataś ca, śayanaṃ pārśvenopapīḍaṃ śayānam amuṃ sukumāra-kumārāpīḍam akasmād vilokya tad-vṛtte dhātrībhir mātre nivedita-mātre sati sātimātrānanda-kandalitā nija-nandana-maṅgalātiśaya-spṛhiṇī śrīman-nanda-kṣitīśa-gṛhiṇī bhartur ājñāṃ sujñātāṃ sambhūya bhūyaḥ sarvāḥ samāhūya tam eva mahotsavam aho mahotsavaṃ cakāra |<BR>
<BR>
[5] tatra kāsāñcid api gṛha-pālanāya sthitānām āhūtir evam anusandheyā;<BR>
<BR>
lālyasyādya tu janmabhaṃ vijayate tatrāpi cautthānikaṃ<BR>
     sarvā eva gatās tvam eva kila kiṃ sadmāvituṃ vartase |<BR>
     āgṛhṇāti muhur vrajeśa-gṛhiṇī kiṃ vā vraje moṣakaḥ<BR>
     ko' py asti sphuṭam asti vā sa tu śiśur muṣṇāti cetaḥ param ||JGc_1,6.7|| [śārdulavikrīḍitam]<BR>
[6] atha tatra citra-vāditra-śubha-rīti-gīti-praśasta-vipra-kula-śasta-svasti-vācana-pūrvaka-vidhim atiricyābhiṣicya, pīta-vāsasā parikṛtyālaṅkṛtya, mantrādibhir abhirakṣyābhilakṣya, tad-uddharṣa-harṣamaya-bahutara-kārya-caryā-maryādāṃ paryāpayitum itas tataś calantī, parijanān api niyojanayā sa-prayojanān janayantī, jananī gehāyamāna-visaṅkaṭa-ghaṭana-mahā-śakaṭādhaḥ kalya eva palyaṅke bālam ālokājira evājire śāyitavatī | tatra kumārayataḥ kumārāṃś ca sthāpitavatī | tatrāvaṣṭambha-stambha-catuṣṭaya-madhyaga-dolākāraḥ sa palyaṅko yathā-<BR>
<BR>
     pravālāṅghrir gārutmata-ghaṭita-paṭṭī-paṭu-rucir<BR>
          vahan madhye paṭṭāruṇa-cipiṭa-ḍorī-paṭa-vṛtim |<BR>
     dukūlāntas tula-sphurita-vara-tulī-valayito<BR>
          darāndolo dolo yad upari vireje śiśu-hariḥ ||JGc_1,6.8|| [sikhariṇī]<BR>
tatra ca-<BR>
     sthaviṣṭha-paṭṭa-stavakaṃ vicitraṃ<BR>
          nibaddham ūrdhvād abhilambamānam |<BR>
     spṛśan karābhyām asitaḥ sa kūjann<BR>
          uttāna-śāyī muhur ujjahāsa ||JGc_1,6.9|| [upajāti 11]<BR>
<BR>
[7] tataś ca, brāhmaṇādi-pūjāyāṃ pūryamāṇāyāṃ kṛta-samāharaṇena haraṇena sārdhaṃ sārdha-praharaṇe' py atiyāte na kasyacid anyat kiñcid api chidra-mātram āsīt |<BR>
<BR>
[8] tadā ca pūtanāvan nūtanārbhakāya kaṃsa-prahitaḥ kaścid diviṣad-ahitaḥ samāgamya divi sthita evaṃ cintayāmāsa: "sa pūtanā-pothako' yaṃ poto visaṅkaṭa-śakaṭādhastād āste | sākṣān mantuṃ vidhātuṃ na ko' pi jantur amuṣya śakṣyatīti lakṣyate | chadma-rūpa-sadmatayā ca pūtanā saṃsthitā, tasmād amūrta eva sann atra pūrtaye bhavāni" iti | tataś cāsau śakaṭam aprakaṭam āviṣṭavān |<BR>
<BR>
[9] tad-āveśena cāsau bhūmyāṃ praviśac cakratayā vakrībhavad-akṣatayā copari-pāta-parīpāka-prakramaṃ yadā cakre, tadaiva tad-daiva-vaśataḥ kila tasya potasya stana-nidigdha-dugdha-jagdhīcchā jātā | tadā ca mātaram anupalabhya kātara iva nava-kamala-dala-komala-caraṇāsphālanād udghaṭitaṃ nija-śakaṭaṃ pakṣa-vihīnam api kutukād iva rākṣasa-pakṣiṇīvad uḍḍīnaṃ vidhāya vivṛtta-patanatvam āsādayāmāsa sa śāvakaḥ |<BR>
<BR>
[10] idam eva sāścaryatayānuditaṃ śrīmad-arjunena viṣṇu-dharme:<BR>
     tālocchritāgraṃ guru-bhāra-sāram<BR>
          āyāma-vistāravad adya jātaḥ |<BR>
     pādāgra-vikṣepa-vibhinna-bhāṇḍaṃ<BR>
          cikṣepa ko' nyaḥ śakaṭaṃ yathā tvam? ||iti |<BR>
<BR>
[11] sa cāsuraḥ svayam evāmūrtatām urīkṛtavān itīva tam apy asāv ākāśa-nīkāśatayā nāśayāmāsa | tad idam aho kākatālīyam eva jātam | so' yam asurāveśa eva brahmāṇḍa-purāṇe śrī-kṛṣṇāṣṭottara-śata-nāma-stotre śakaṭāsura-bhañjana iti nāmnā vyañjitaḥ |<BR>
<BR>
[12] atra devāḥ śrīla-gopāla-bhāvam utprekṣāñcakrire, yathā-<BR>
<BR>
     "śakaṭam idam ihāsti mad-gṛhasya<BR>
          svayam aviśastad anena cotpluto' si |<BR>
     ruditam anupadaṃ mayā vikīrṇaṃ<BR>
          tad api yadi mriyase na tan mamāgaḥ ||JGc_1,6.10|| iti | [puṣpitāgrā]<BR>
<BR>
     āvirbhavat-kaṭakaṭe śakaṭe' tha sarve<BR>
          kiṃ kiṃ kim ity abhita eva bhiyābhiyātāḥ |<BR>
     tasyātipātam avalokya vilokya tokaṃ<BR>
          krandad-vimūḍha-matitātatimūḍhavantaḥ ||JGc_1,6.11|| [vasantatilaka]<BR>
<BR>
     mātā ca taṃ vivaśitāvayavāpi devā<BR>
          viṣṭeva paśyati jane jagṛhe draveṇa |<BR>
     paścāt tu kampa-mukha-bhāva-nipīḍitāṅgīṃ<BR>
          tāṃ vidrutāḥ paraparāḥ parito' py agṛhṇan ||JGc_1,6.12|| [vasantatilakā]<BR>
<BR>
[13] tasminn anasy abdavac-chabde jāte tu,<BR>
     kiṃ tat? kiṃ tan nanāda? śruti-kaṭu-śakaṭas tat kathaṃ sa vyaloṭhīt<BR>
     kasmāt kasmād? akasmāt kuśala-kuśalam? oṃ vāsudeva-prasādāt |<BR>
     itthaṃ praśnottarābhyāṃ vraja-kula-patayaḥ prāpur antaḥ-purāntar<BR>
     dṛṣṭvā tat-pātam āsan daśana-tati-śikhād aṣṭa-jihvāś cirāya ||JGc_1,6.13|| [sragdharā]<BR>
<BR>
[14] tataś ca sahasā bahiḥ-purād antaḥ-pura-pura-sthala-bhājaṃ śrīmad-vraja-rājaṃ nirvarṇya sarve paryāyāgatā dvidhābhūtāḥ pūrato dūrato' vakāśaṃ daduḥ | [15] tato' sau janakas tu jana-kalakalatas tad-vṛttam avakalayann ambālā-galāvalambaṃ bālakam eva sva-pāṇi-talam avalambayāmāsa, vilokayāmāsa ca tasya sarvāvayavān |<BR>
<BR>
[16] tad anu ca sarva eva śāntatāmāyāntas tad-antaṃ samantataḥ śakaṭa-nikaṭa-saṃvalakān bālakān eva papracchuḥ | te ca tad-eka-nirdeśinyā darśayantas tam eva nirdidiśuḥ | tatraiko lohalo' py agra-vādī nivārita-kolāhalaḥ pralalāpa, "ma ma mama pā pā pā pārśvataḥ śrūyatām, ya ya ya yadā ca ca caraṇa mu mutthāpitavān ayam, ta ta ta tadā te tena spṛṣṭa-mātro ḍi ḍi ḍi ḍi ḍīna ivodvṛttaḥ so' yaṃ śa śa śa śakaṭaḥ" iti |<BR>
<BR>
[17] tataś ca, tad-viḍamba-vādiṣu bālādiṣu hasatsu bībhatsita-bāliśa-bhāṣitāḥ parama-vatsalā vicikitsāṃ na dhitsāṃ cakruḥ | pūtanā-vadhāvadhāritānuvāditayā karkaśa-tarka-cakra-niruddha-buddhayas tu cakruḥ | [18] pitā tu punaḥ svasti-vācanābhiṣecanādinā vipra-kula-pratoṣaṇādinā sarvāśī-rāśinā ca taṃ laṅgima-bālaṃ maṅgalena saṅgamayāmāsa mātur utsaṅgena ca | tayā ca sva-bāla-lālanā-kalāpa-mayyā gṛhāntaḥ-śayyāyām evāyaṃ śāyyate sma | gopa-mahendrādibhir mahita-mahā-śakaṭaś ca yathā-sthānaṃ ghaṭayāmāse |<BR>
<BR>
[19] atha madhukaṇṭha uvāca-vatsa, bālakena mahā-śakaṭa-samuccāṭanam asambhāvyam iti sambhāvya bhaṇyatām, anyathā hi kaver evānyathātvam āpadyeta |<BR>
<BR>
[20] snigdhakaṇṭha uvāca-ārya, pūrvam evātrāpūrvatā nivāritāsti, yato yogamāyā khalv asya sambhāvita-yogaṃ nirmāpayatīti punar mā prākṣīḥ |<BR>
<BR>
[21] madhukaṇṭhaḥ sa-smitam uvāca-tad-anantaram udantaḥ kaḥ?<BR>
<BR>
[22] snigdhakaṇṭha uvāca-athāgrajānujān anu vrajasya rājā viviveca, "bālaka-yugalam idam apṛthag-ālayālambanatām eva nitarām arhati, yatas tadīya-jananyoḥ svayam eva tal-lālanāya lālasā-dhanyayos, tatra ca paraspara-tad-āsaktayor nānā-spṛha-gṛha-kārya-paryāpaṇa-vyasanayor yugapat tad-yugalasya pṛthag-avakalanaṃ durbalam iti kevalaṃ sudināgamana-vilambatām avalambe | yathā vā bhavatām icchā bhavati" iti śrutvā śrutajñāḥ śrotriyān āśrāvya tadaiva daivānukūlyaṃ nibhālya samam udyad-vādya-parīta-gīta-svasti-vācanādi-praśasti-pūrvakaṃ dvayor apūrva-milanam āśu kalayāmāsuḥ |  tac ca yathā-<BR>
<BR>
     mitho lagnā dṛṣṭiḥ samajani ciraṃ mūrtir acalā<BR>
          dravac-cittaṃ netrodaka-miṣatayāgād abhimukham |<BR>
     iti bhrātror bālye' py asita-sitayoḥ sā prasitatā<BR>
          nave vyatyāloke kutukam iha kiṃ vā na tanute? ||JGc_1,6.14|| [śikhariṇī]<BR>
<BR>
     bālye prathamam anyo' nyaṃ  milato rāma-kṛṣṇayoḥ |<BR>
     sitāsitāṃśavaḥ pṛktā  jajñire mṛga-lāñchanāḥ ||JGc_1,6.15|| [anuṣṭubh]<BR>
<BR>
[23] tad evam eva sarva eva parva vidhāya nija-nija-nūtana-tanūjān gaṇaka-gaṇita-guṇa-gaṇe' hani snehaṃ teṣāṃ teneha sahehamānāḥ sa-maṅgalaṃ saṅgamayāmāsuḥ |<BR>
<BR>
[24] atha yukti-matyā sad-ukti-sammatyā śrīmad-bhāgavata-kathana-vyutkrameṇāpy upakramyate, yataḥ,<BR>
     sarvaiḥ kavibhir anukrama  śāli procyate kṛṣṇa-līlādyam |<BR>
     śuka-mukha-vacasi prema  pramada-maye tad vinā tu citrāya ||JGc_1,6.16|| [gīti]<BR>
<BR>
[25] tad evaṃ dina-śata-pūraṇam adūratām anujasyāgrajasya tu tasmād apy adūratāṃ labdham |<BR>
     samyaṅ mātuḥ paricitir abhūd yatra kiñcit pituś ca<BR>
     prāptaḥ so' yaṃ svasadana-janaḥ kiṃ na vetthaṃ matiś ca |<BR>
     tasmin bālye valayati tayoḥ kāpi śobhā sudhābdhi<BR>
     prakhyā goṣṭhaṃ bhūvanam api sā vīcibhiḥ siñcati sma ||JGc_1,6.17|| [mandākrāntā]<BR>
<BR>
[26] tad etad adhigatya śīghram eva nāma-karaṇaṃ kartavyam iti sammatya śrīmantaṃ vasudevaṃ prati yadā śrī-vraja-naradevas tan nijam iṣṭaṃ sandiṣṭavān, tadā paramārtha-vicāreṇa mitra-putratārha-samadhika-bahir-vyavahāreṇa cānujasya śatatamaṃ vāsaram eva tad-avasaraṃ niścinvan, śrī-vasudevaḥ śrī-vrajarājaṃ prati yathāvasaraṃ tan nivedayiṣyāma ity aniścinvann iva sandideśa | atha tapo-dhāmānaṃ garga-nāmānam ātmanaḥ parama-hitaṃ kula-purohitaṃ manasi sammatya rahasi saṅgatya nija-tanaya-vinimaya-mayaṃ vṛttaṃ vitatya nivedayāmāsa | sa ca sahāsam āha sma, "tad etad aparam apy ahaṃ nānā-vṛttaṃ jānāmy eva | sampraty atra mat-kṛtyaṃ tv ājñāpyatām |"<BR>
<BR>
[27] vasudeva uvāca-"tatas tatra-bhavatā nanda-vraja-bhūvaṃ vrājaṃ vrājaṃ mithaḥ saṃyutau navyau nija-yajamāna-sutau dvijāti-jāti-samucita-prakāreṇa saṃskāreṇa puraskartavyau, kintūpanayanopayamane yathā tasyāṃ na syātāṃ, tathā prayatanīyam |"<BR>
<BR>
[28] munir uvāca-"yuktam uktam, yataḥ sva-pakṣa evāsmābhir apekṣaṇīyaḥ |"<BR>
<BR>
[29] atha tasminn anujasya śatatama eva vāsare, vrajaṃ prati prasthite ca muni-vare, vraja-rājas tu jyāyasas tad-dinātikramāt puṇyataraṃ dināntaram eva dvayor api nāma-karaṇasyādhikaraṇaṃ bhaviṣyatīti niścitya, prātar eva tarṇakānāṃ koṭibhir nṛtya-paripāṭībhir āṭīkamānābhir vicitraṃ sthānaṃ go-gopānāṃ vana-prasthānān nirjanāvasthānaṃ gosthānam anusaṃskārālaṅkāra-sambhālanārtham eka-sevaka-mātra-kṛtānuvrajanatayā kṛta-vrajanaḥ sa-kṛpatayā tān paśyann āsīt | tatraiva ca sarvato' py atirikte vivikte bālyata eva kṛta-sevaṃ nija-devaṃ sarva-sal-lakṣaṇa-nandita-nikhilāyāṃ śrīmal-lakṣmī-nārāyaṇākhya-śālagrāma-śilāyām aṣṭākṣareṇopatiṣṭhamānaś cirād virājate sma | kṛta-samāpane ca sabhājane sarva-sarvajña-gurur muni-pariṣadām
ururvāṇī-vāsita-sāmā śrī-garga-nāmā vāraṃ vāraṃ niṣkrama-dvāraṃ vilokamānena gopa-loka-pradhānena tasmād akasmāt tarṇakānām utkarṇatā-nirvarṇanayā kasyacid āgamanaṃ vitarkayatā turṇam abhyarṇata eva niravarṇi | tadā ca-<BR>
<BR>
     unmīlad-vidhu-varṇam ardha-palitaṃ vaktrādir upānvitaṃ<BR>
     kiñcit sthūlam akharvam āyāta-bhūjaṃ viṣvak-prasādākaram |<BR>
     śubhra-śrī-vasana-dvayaṃ śruti-karālaṅkāra-dīvyat-prabhaṃ<BR>
     putra-prema-vilakṣitākhilam ṛṣiḥ śrī-nandam atraikṣata ||JGc_1,6.18|| [śārdula]<BR>
<BR>
[30] asya ca muner anena cirād vīpsayābhīpsitam āgamanam āsīt, yataḥ pratīkṣya eva sarvatrāyaṃ pratīkṣyatāṃ vā kathaṃ na labheta?<BR>
<BR>
[31] tad evaṃ, "pratītatayā pratītaḥ so' yam" iti taṃ vrajapatir api nipītāmṛtavat parama-prītaḥ śīghram āsana-pradeśam atītaḥ samatirikta-bhakti-parītaḥ kṛtāñjalitayātivinītaḥ sākṣād adhokṣaja-dhītaḥ praṇanāma | brahma-varcasena carcitam enam ānarcā-śeṣeṇa devārcana-dravya-śeṣeṇa, provāca ca-<BR>
<BR>
     "alam iha kuśalaṃ pṛṣṭvā  kuśalaṃ kuśalaṃ bhaved yasmāt |<BR>
     kintu svaka-kuśalārthaṃ kuśalaṃ tatra ca vipṛcchyate sadbhiḥ ||JGc_1,6.19|| [udgīti]<BR>
     svāgata-pṛcchā dhārṣṭyaṃ  bhavati mahiṣṭhe sadeti gīr-yuktā |<BR>
     tad api surārcām anu sā  yadvan nirmīyate tadvat ||JGc_1,6.20|| [āryā]<BR>
     kevala-vacasā toṣo  vaibhava-sattve na yujyate nunam |<BR>
     kintv idam apūrṇa-viṣayaṃ  pūrṇe kiñcin na māty eva ||JGc_1,6.21|| [āryā]<BR>
     na sataḥ svārthāpekṣā  kintu sadā sā parārthaiva |<BR>
     tasmād viharati tasmin  para-para-vijñāpanaṃ sukhadam ||JGc_1,6.22|| [upagīti]<BR>
     jyotiḥ-śāstraṃ bhavatā  kṛtam atha vede' pi niṣṇātam |<BR>
     tat tat para-sukha-mātrāpekṣaṃ tad idaṃ nivedyaṃ me ||JGc_1,6.23|| [upagīti]<BR>
     bālo yo mama jātas  tasmād adhikaś ca vāsudevo yaḥ |<BR>
     nija-dṛk-sudhayā taṃ taṃ  śīkitum āstāṃ bhavān karuṇaḥ ||JGc_1,6.24|| [upagīti]<BR>
<BR>
[32] tad etad āśrutya gargaḥ sa-gadgadaṃ jagāda-<BR>
     "yan-manā bhikṣur āyātas  tad dātā ditsati svayam |<BR>
     tadā bhāgyaṃ kiyad varṇyaṃ bhikṣor dātuś ca kauśalam? ||JGc_1,6.25|| [anuṣṭubh]<BR>
<BR>
[33] tad evam ātmane ślāghamāne muni-rāje śrī-vrajarājaḥ sva-niyojyasya karṇe varṇitavān, "evam evaṃ kuru," iti, pravartayāmāsa ca muninā kaṃsa-durvṛtta-vivartita-vasudeva-vṛtta-saṃvādam | [34] sampravadamānayoś ca tayoḥ so' pi tat-prayojanaṃ parāmṛśya śuddhāntaṃ praviśya nija-nijotsaṅga-saṅgatīkṛta-bāle ambāle puro vidhāya gandha-puṣpādi-lasita-cāmīkara-bhājana-karaḥ parama-kiṅkaraḥ sahasā rahasāsasāda |<BR>
     vīkṣyātha mātror urasi prasañjitāv<BR>
          atyarbhakau dūrata eva tāv ṛṣiḥ |<BR>
     javād udasthān maṇi-mantravat prabhoḥ<BR>
          prabhāva evādṛtaye na vistṛtiḥ ||JGc_1,6.26|| [upajāti 12]<BR>
tataś ca,<BR>
     mātṛ-yugma-lalitāṅga-lālitau<BR>
          vīkṣya kṛṣṇa-dhavalau sa bālakau |<BR>
     nirnimeṣa-daśayā dṛśor jalaṃ<BR>
          roddhum aiṣṭa nitarāṃ na tāpasaḥ ||JGc_1,6.27|| [rathoddhatā]<BR>
<BR>
[35] atha saṅkocaṃ vidhāya sannidhāya mātṛbhyām ātmanātmajābhyāṃ ca maunenaivānāmi muni-varaḥ | so' yam uccakair āśīśiṣac ca, yathā,<BR>
     "pitroḥ pratisvaṃ kulayos tadīyayoḥ<BR>
          sambandhi-bandhu-prakare jagaty api |<BR>
     ānanda-dātā bhava nanda-nandana,<BR>
          tvaṃ tadvad apy ānakadundubheḥ suta! ||JGc_1,6.28|| [indravaṃśā]<BR>
<BR>
[36] tataś ca, tad-eka-sarge garge vrajeśvara-yācanataḥ svāsanam āgate purataḥ kiñcid dūrataḥ:<BR>
     sitāsitaikaika-puṣpa viṣṇukrāntādvaya-prabhe |<BR>
     te rohiṇī-yaśodākhye tanayābhyāṃ virejatuḥ ||JGc_1,6.29|| [anuṣṭubh]<BR>
<BR>
[37] tato muner ādeśatas te' py upaviviśituś ca | śrī-garge ca tayor āveśita-dhīndriya-varge, vraja-kṣiti-patiḥ kṣaṇaṃ pratīkṣya sāñjali-girābhilaṣitaṃ vyañjitavān-<BR>
<BR>
     "yogya eva para-yogyatākaras<BR>
          tādṛśatvam api veda-vedajam |<BR>
     tvaṃ tu veda-viduṣāṃ varas tataḥ<BR>
          saṃskuru dvija-janus tanū amū ||JGc_1,6.30|| [rathoddhatā]<BR>
<BR>
[38] garga uvāca-"bhavanto yadu-bījyatve' pi vaiśyatatījya-mātṛ-vaṃśānvayitayā tad-guru-padavyāgatair eva karma kārayitavyāḥ na tu mayā |"<BR>
<BR>
[39] vrajarāja uvāca-"bhaved evaṃ, kintu kvacid utsarge' py apavāda-vargaṃ bādhate' dhikāri-viśeṣa-śleṣam āsādya, yathaivāhiṃsā-nivṛtta-karmaṇi baddha-śraddhaṃ prati yajñe' pi paśu-hiṃsāṃ | tasmād bhavatāṃ brāhmaṇa-bhāvād utsarga-siddhā gurutā śraddhā-viśeṣavatām asmākaṃ kule kathaṃ laghutām āpnotu? tatrāpi bhavataḥ sarva-pramāṇataḥ samadhikatā samadhigatā, tasmād anyathā mā sma manyathāḥ | etad upari nija-purohitānām api hitam apihita-mahasā kariṣyāmaḥ |"<BR>
<BR>
[40] gargaḥ punar atigopanāya sa-vicāram uvāca-"tatrāpi khalaḥ sa khalu devakī-toka-hantā durmantā devyāḥ śaṃsanena nṛśaṃsaḥ kaṃsaḥ punar āgatāśaṅkaḥ syāt | yasmād yādava-gurutayā puru-prasiddhaḥ so' yam anya-vargajam amuṃ samaskuruta, tasmād eva vasudeva-kṛtopāsanayā nūnam anayā devyā svena vinimitaḥ sa bālas tatra vartate, gīrvāṇa-vāṇīnām amṛṣābhāvād iti | tadā niḥṣamam idam atiduḥṣamaṃ syāt |"<BR>
<BR>
[41] atha vrajarājas tu manāg vimanāyamāna ivāsīt | punar, anena svasti-vācanādike kṛte sarvaṃ śastaṃ bhaved iti vibhāvya provāca-"yasmāt tava saṅga eva sa-maṅgalas tasmāt,<BR>
     alakṣito' smin rahasi māmakair api go-vraje |<BR>
     kuru dvijāti-saṃskāraṃ svasti-vācana-pūrvakam ||[BhP 10.8.10] iti |<BR>
<BR>
[42] garga uvāca-"bhavatu, bhavad-icchayā yadṛcchayā maṅgalaṃ saṅgamayiṣyate | tataḥ samaya-sammatatvād āpātatas tu nāma-karaṇam eva karavāṇi" iti svasti-vācanādy ācarya provāca tatrāgrajam uddiśya, yathā:<BR>
     "īryeta praṇayādi-sad-guṇa-gaṇair etaṃ tathā bandhutā<BR>
     mukhyaṃ lokam aśeṣam eṣa ramayan rāmo, balitvād balaḥ |<BR>
     kiṃ cāyaṃ bhavad-ādi-śūra-tanayādīnāṃ yadūnāṃ gaṇaṃ<BR>
     saṅkrakṣyaty ubhayatra bhāva-tulayā svaṃ tena saṅkarṣaṇaḥ ||JGc_1,6.31|| [śārdula]<BR>
<BR>
[43] athānujam uddiśya,<BR>
     "śuklo raktaḥ pīta ity ādi-varṇās<BR>
          tat-tad-bhāvād asya tat-tad-yugeṣu |<BR>
     tat-tan-mūla-śyāmataikātmya-yogāj<BR>
          janmany asmin kṛṣṇa-nāmāyam asti ||JGc_1,6.32|| [śālinī]<BR>
<BR>
     "yuṣmatto janmataḥ pūrvaṃ vasudevāt tavātmajaḥ |<BR>
     jāto yasmāt tato vāsudeva ity api gīyate ||JGc_1,6.33|| [anuṣṭubh]<BR>
<BR>
     "nāmāni yāni guṇa-karma-nibandhanāni<BR>
          rūpāṇi ca pratidiśaṃ nikhila-stutāni |<BR>
     sākalyato nahi vayaṃ yadi tāni vidmo,<BR>
          jānanti tarhi na pare tv iti paunaruktyam ||JGc_1,6.34|| [vasantatilakā]<BR>
<BR>
     sānandaṃ nanda-rājena tadā munir agadyata: |<BR>
     "lagnaṃ hṛdi na lagnaṃ naḥ, sarvajñas tad bhavān gatiḥ ||JGc_1,6.35|| [anuṣṭubh]<BR>
<BR>
punaś ca-<BR>
     "īkṣatāṃ bhagavann asmai bhavān," iti niveditaḥ |<BR>
     gargas tasmai rādhyati sma prahasan mahasānvitaḥ ||JGc_1,6.36|| [anuṣṭubh]<BR>
<BR>
[44] "tad etad asmākaṃ khamāṇikyanāmni jyotirgranthe prāg eva nirupitamasti |<BR>
     uccasthāḥ śaśibhaumacāndriśanayo lagnaṃ vṛṣo lābhago<BR>
          jīvaḥ siṃhatulāliṣu kramavaśāt puṣośanorāhavaḥ |<BR>
     naiśīthaḥ samayo' ṣṭamī budhadinaṃ brahmarkṣamatra kṣaṇe<BR>
          śrīkṛṣṇābhidhamambujekṣaṇamabhūd āviḥ paraṃ brahma tat ||iti |<BR>
<BR>
     "vṛṣakanyātulāmīnarājeṣu sphuṭamuccagāḥ |<BR>
     somasaumyaśanikṣauṇīsutāstajjanmani sthitāḥ ||JGc_1,6.37|| [anuṣṭubh]<BR>
     yasmād viśvāvasau varṣe janma tvajjanmanaḥ śiśoḥ |<BR>
     viśvameva vasu śrīmad bhavitāmuṣya tuṣyataḥ ||JGc_1,6.38|| [anuṣṭubh]<BR>
     rohiṇyāṃ janmanā rohiṇyayutānāmasau patiḥ |<BR>
     vṛṣalagnaṃ ca tatrāsīd vṛṣakoṭīśitā tataḥ ||JGc_1,6.39|| [anuṣṭubh]<BR>
     āyatiścāsya bhavitā sadaivāyatimaty ataḥ |<BR>
     āyatyāṃ munayo' py asmin kuryurmanasa āyatim ||JGc_1,6.40|| [anuṣṭubh]<BR>
     eṣa vakṣyati śāstrāṇi śastrāṇy apy ātmatejasā;<BR>
     aniṣṭahṛd amitrāṇāṃ mitrāṇāṃ ca vrajādhipa ||JGc_1,6.41|| [anuṣṭubh]<BR>
     bhavatorbhavitā bhavyamasmād iti vṛthā kathā |<BR>
     bhāvatkānāṃ ca tad bhavyaṃ bhavasya ca bhavasya ca ||JGc_1,6.42|| [anuṣṭubh]<BR>
     asyāścaryā caryā  vahati bahunāṃ kutuhalaṃ bahulam |<BR>
     sasurān asurān dunvan  bhavati surāṇāṃ purāpy asāv avitā ||JGc_1,6.43|| [udgīti]<BR>
     sahajapremṇāṃ bhavatām amunā kiṃ tāraṇaṃ citram?<BR>
     tān api kṛtrimahārdān  sarvān nistārayed eṣaḥ ||JGc_1,6.44|| [āryā]<BR>
<BR>
     "tasmān nandātmajas te yad api hari-samaḥ sarva-sādguṇya-vṛttyā<BR>
     sarvatremaṃ tathāpi sva-mahima-vibhava-khyātibhiḥ pālaya tvam |<BR>
     vaśyaṃ kurvan sva-devaṃ harim amum api taṃ svāṅgajaṃ nirmimīṣe<BR>
     tad vīra tvāṃ vinā na svayam ayam ayate svairatāṃ svāvanāya ||JGc_1,6.45|| [śārdulavikrīḍitam]<BR>
<BR>
[45] "tad evaṃ bhavadbhiḥ sva-devena tulya-guṇiny asmiṃs tan-nāmāny eva kāmaṃ gaṇanīyānīti saṅkṣepeṇārtha-nikṣepaḥ |"<BR>
<BR>
[46] tad evam ākarṇya joṣaṃ juṣamāṇe tu vraja-rāje, muniḥ punar uvāca-"vraja-rāja, bhavad-icchayā vayam evāgamya cāgamya cānayor dvijāti-saṃskārān kariṣyāmaḥ, kintu karṇa-vedha-cuḍā-karaṇe na sambhavataḥ | paśya cābhyarṇataḥ sukṣmatayā karṇa-cchidram asti, keśa-lavasyāpi lavaḥ sphuṭaṃ na sambhavatīti, tataś cānna-prāśana-mātraṃ bhavadbhir ācaryam | sāvitra-samāvartana-vivāha-vṛttaṃ tu na svayam udyama-pātraṃ kāryaṃ, kintu samaya-jñair asamaya-jñair asmābhir eva" iti |<BR>
<BR>
[47] tataś ca kṣaṇaṃ munitām eva vyavasyan munis tau paśyan vaśya-manā babhūva | tataś ca,<BR>
     yadyapi pitroḥ snehānvaya-maya-bālyaika-tānau tau |<BR>
     tad api munis taj jñānaṃ  śaṅkitavān saṅkucann āsīt ||JGc_1,6.46|| [upagīti]<BR>
     saṅkocād iva gopa  prabhum anu sa munir vidhāpayann ājñām |<BR>
     calito' py alabhata tasmin  sthita iva tat-tat-parisphūrtim ||JGc_1,6.47|| [āryā]<BR>
<BR>
[48] calana-samaye tu śrīmān vrajeśaḥ svayam anuvrajya bālakābhyām abhyavādayata | sa ca, "sa-gave saha-putrāya svasti te' stu vrajāmy aham" iti vyaktam uktavān |<BR>
<BR>
[49] tataś cātmano mahatā suprajastvena vraja-rājaḥ svāntar evam ātmānam āmantrya vadan nananda,<BR>
     "putro labdhaḥ sucirād  iṣṭaḥ sa mahadbhir evam ādiṣṭaḥ |<BR>
     asmāt pūrṇānandān   manuṣva nanu nanda-pūrṇo' smi ||JGc_1,6.48|| [āryā]<BR>
<BR>
[50] atha munaye sa dākṣiṇyāya sa-dakṣiṇānāṃ gavām ayutaṃ prayutaṃ ca gopair indragopa-varṇānāṃ svarṇānāṃ parokṣaṃ vihāpayāmāsa, "yathecchaṃ svīya-parakīya-yajña-yogyaṃ kriyatām idam" iti |<BR>
<BR>
[51] atha nija-dvija-svajana-vargān āhūya ca bhūyaḥ prakaṭam eva viśaṅkaṭa-tat-tan-nāma-karaṇa-parvaṇā sarvān ānanditavān iti |<BR>
<BR>
[52] tad evam avadhārayan madhukaṇṭhaḥ saha-vismaya-gadgada-kaṇṭham āha sma,<BR>
     nāmnā prasiddhim anyasya prasādhayati nāma-kṛt |<BR>
     aho kṛṣṇasya tat-kartā gargas tena prasidhyati ||JGc_1,6.49|| [anuṣṭubh]<BR>
<BR>
[53] atha madhukaṇṭhaś cintayāmāsa, "tasmān nandātmajas te yad api hari-samaḥ" iti yad uktam, tat tu yuktam eva, nārāyaṇa-samo guṇaiḥ [BhP 10.8.19] iti hi śrīmad-bhāgavata-sthaṃ tad vākyam apīdṛśaṃ dṛśyate, tat-puruṣa-bahuvrīhibhyāṃ śliṣṭatvād asyādhikatvaṃ ca lakṣyate iti | [54] prakaṭaṃ covāca-nanu nāma-karaṇaṃ viśiṣya na proktam anna-prāśanaṃ tu na kiñcid apīti | tac ca tac ca stūyamānatayā prastūyatām |<BR>
<BR>
[55] snigdhakaṇṭhaḥ sahāsam āha sma,<BR>
     tan nāma-karaṇaṃ cānna-prāśanaṃ ca vraje mahaḥ |<BR>
     yātam asman-mano-rājyaṃ na pṛthak stotum īśmahe ||JGc_1,6.50|| iti | [anuṣṭubh]<BR>
<BR>
[56] tad idaṃ procya punaḥ sānandam uvāca-tataḥ śrūyatām uttara-vṛttāntaḥ:<BR>
<BR>
     yadavadhi gargaḥ prayayau  vraja-sadanān nāma nirmāya |<BR>
     kramatas tadavadhi pṛthukāv  abhimānyete sma tena svaiḥ ||JGc_1,6.51|| [upagīti]<BR>
<BR>
yathā-<BR>
     utkarṇatā-niśamanaṃ nayanābhimukhyaṃ<BR>
          sva-bhrātṛ-nāmni ca nijāhvaya-bhāṇa-rītiḥ |<BR>
     tat-tad-viviktim abhi jhaṅkṛti-mādhurī ca<BR>
          svān atra kṛṣṇa-balayor balavat pupoṣa ||JGc_1,6.52|| [vasantatilakā]<BR>
<BR>
     udīkṣya madhuraṃ mukhaṃ sukha-cariṣṇu kṛṣṇākhyayā<BR>
          tadā janaka-diṣṭayā tanayam iṣṭam āhūya tam |<BR>
     tadīya-kala-huṅkṛtīr api niśamya ramyākṛtīḥ<BR>
          prasūr amṛta-bhṛt-prabhā jagati śarma sā nirmame ||JGc_1,6.53|| [pṛthvī]<BR>
<BR>
     athāvrajad drutam iva riṅga-raṅgatāṃ<BR>
          tayor vrajeśvara-sadanāṅgana-kṣitiḥ |<BR>
     sametya tau caraṇa-carārbhakā muhur<BR>
          vilebhire sukham abhilebhire tataḥ ||JGc_1,6.54|| [rucirā]<BR>
<BR>
[57] atra gāyanti cādyāpi:<BR>
     "riṅgana-keli-kule jananī-sukha-kārī | vraja-dṛśi sukṛta-sphurad-avatārī |<BR>
     valayita-bālya-vilāsa jaya bala-valita hare! ||dhru||<BR>
     kiṅkiṇi-gaṇa-raṇane hṛdaye ruci-dhārī | pada-yuga-cālana-kutuka-vihārī ||<BR>
     gorasa-kīrṇi-bhave paṅke laghu-cārī | vāraṇa-kāraṇa-vāg aticārī ||<BR>
     akalita-jana-milane tasmād apasārī | jananīṃ prati gati-cāpala-bhārī ||<BR>
     jananī-stana-vasane bhaya-bhāg-anuhārī | tatra payo-rasa-visarāhārī ||<BR>
     vapuṣi mṛdā maline mṛdutām apahārī | jananī-kara-kṛta-mṛjayā hārī ||<BR>
     api tandrāvalane stanapām anukārī | jananī-smita-patad-amṛtāsārī ||JGc_1,6.55|| iti<BR>
 [mātrāsamaka]<BR>
tataś ca,<BR>
     varṣa-pañcakam anu skhaled vayas<BR>
          tat tu tat trayam anu dvayos tayoḥ |<BR>
     kintu na skhalati tat-kiśoratā<BR>
          yā gatāgami-daśā-tiraskarī ||JGc_1,6.56|| [rathoddhatā]<BR>
<BR>
[58] yathānantaram āha-<BR>
<BR>
     kālenālpena rājarṣe rāmaḥ kṛṣṇaś ca gokule |<BR>
     aghṛṣṭa-jānubhiḥ padbhir vicakramatur ojasā ||[BhP 10.8.26] iti |<BR>
<BR>
[59] yathā ca śambara-gṛhāt prathama-vayasaḥ pradyumnasyāgamana-samaye prāha-kṛṣṇaṃ matvā striyo hrītā nililyustatra tatra ha [BhP 10.55.28] iti | tatra ca-<BR>
     na navyād yauvanād anyāvasthā tasyeti yan matam |<BR>
     varjayaty aṅga-vṛddhiṃ tan, na mādhurya-samarjanam ||JGc_1,6.57|| [anuṣṭubh]<BR>
<BR>
[60] yataḥ priyajanabhāvabhāvita eva tasyāvirbhāva ity avādi sma | tatra tadbhāvo yathā:<BR>
     utkaṇṭhā vaṣṭi tṛptiṃ sthavayitum abhitaḥ sā tu śaśvat kṛśantī<BR>
     tām evoccair bakāreḥ sthavayati jhaṭiti prema-bhājāṃ janānām |<BR>
     yadyapy evaṃ tathāpi prathamaja-vayasas tūrdhvagāṃ tat-tad-īhāṃ<BR>
     noṣṭas te suṣṭhu kintu prasṛmara-madhurimṇy eva tāṃ nirmimāte ||JGc_1,6.58|| [sragdharā]<BR>
<BR>
[61] atha kālenālpena ity ādau līlāyāḥ sādhu-rīti-madhuratāsvādyatām | [62] tatra gati-śikṣā yathā-<BR>
<BR>
     hasta-tyāga-maye navye saṃstavye gati-śikṣaṇe |<BR>
     putre skhalati sā jīyān mātuḥ putrasya ca tvarā ||JGc_1,6.59|| [anuṣṭubh]<BR>
     dvitra-kramaṃ gataḥ kṛṣṇaś calitaḥ skhalane rudan |<BR>
     putra putreti cumbantīm ambām ālolayan muhuḥ ||JGc_1,6.60|| [anuṣṭubh]<BR>
     kiñcid dūraṃ yad ānañca svaka-tejaḥ-prapañcakaḥ |<BR>
     sthirībhūya prasū-vaktraṃ sa-smitaṃ sa vyalokata ||JGc_1,6.61|| [anuṣṭubh]<BR>
     dūraṃ mātur yadā yāti tadāsau mantharāyate |<BR>
     samīpaṃ tu yadā tarhi smayamāno drutāyate ||JGc_1,6.62|| [anuṣṭubh]<BR>
<BR>
[63] gīḥ-śikṣā yathā-<BR>
prathamam agrajasya tuṇḍa-puṇḍarīke |<BR>
kṣarad-akṣara-madhu-madhure jāte ||JGc_1,6.63|| [*3]<BR>
[*3] This is not in any recognizable metre. Probably editor's mistake.<BR>
<BR>
<BR>
[64] tad-anujātam api dhātryā lāpayāmāsa | yatra ca-<BR>
<BR>
     "mā mā tā tā" iti vacaḥ paṭhan nanda-tanūjanuḥ |<BR>
     ānandārtham abhūt pitror vrajasya nikhilasya ca ||JGc_1,6.64|| [anuṣṭubh]<BR>
     ardhoditānāṃ dantānām akṣarāṇāṃ tathā tatiḥ |<BR>
     citrīyāmāsa kṛṣṇasya yatrācitrīyata prasūḥ ||JGc_1,6.65|| [anuṣṭubh]<BR>
     "īśīthāḥ kiṃ jagatyām?" "om" "bandhūn pāsyasi naḥ kim?" "om"<BR>
     ity ādi mātṛ-sutayoḥ saṃvādavad abhūd iha ||JGc_1,6.66|| [anuṣṭubh]<BR>
<BR>
     ajñāta-vācaṃ śukavat paṭhantaṃ<BR>
          viśeṣa-pṛcchā-kṛti-tarjanīkam |<BR>
     dhātrī-janādhyāpita-vāk-pracāraṃ<BR>
          vrajasya bhāgyaṃ paritaḥ smarāmi ||JGc_1,6.67|| [upajāti 11]<BR>
<BR>
     nāma-grāhaṃ tadā prāha rāmaḥ kṛṣṇaṃ śanaiḥ śanaiḥ |<BR>
     kṛṣṇo rāmam athāryeti mātṝṇāṃ pariśikṣayā ||JGc_1,6.68|| [anuṣṭubh]<BR>
<BR>
tadā ca-<BR>
     pṛcchantyā vṛddhayāṅgāni yadā kim api pṛcchyate |<BR>
     tadāmbā-śikṣayā bālaḥ sa tāṃ muhur atāḍayat ||JGc_1,6.69|| [anuṣṭubh]<BR>
<BR>
[65] atha bhrātṛ-dvayam api mithaḥ kiñcid vadati sma, yathā-<BR>
<BR>
     "āgaccha khelāṃ gacchāva |" "mātā kopaṃ kariṣyati" |<BR>
     "na kuryād," iti tau bālau kṛṣṇa-rāmau samūcatuḥ ||JGc_1,6.70|| [anuṣṭubh]<BR>
<BR>
[66] atha bālyacāpalyaṃ cāvakalyatām:<BR>
     daṃṣṭrāṃ dhitsati daṃṣṭriṇaḥ phaṇi-pater udyat-phaṇāṃ śṛṅgiṇaḥ<BR>
     śṛṅgaṃ prajvalad-arciṣaṃ huta-bhujaḥ koṭiṃ ca khaḍgādinaḥ |<BR>
     itthaṃ bhrātṛ-yugaṃ nivartitam api prāgalbhyam evāsadan<BR>
     mātros tena samasta-vismṛtir abhūd gehe' pi dehe' pi ca ||JGc_1,6.71|| [śārdula]<BR>
<BR>
     "dūram añca na hi cañcala sphuṭaṃ<BR>
          tatra ko' pi varivarti bhīṣaṇaḥ |"<BR>
     evam eṣa jananī-girā punas<BR>
          tat-kṛte kutukitāṃ dadhe śiśuḥ ||JGc_1,6.72|| [rathoddhatā]<BR>
<BR>
     śiśunā bhīṣma-grahaṇe  sthāne mātur bhayaṃ yato mātā |<BR>
     kavayas tv idam anumimate  tejasvitvasya bījaṃ tat ||JGc_1,6.73|| [āryā]<BR>
<BR>
     yaṃ yaṃ padārtham atitīvram iyaṃ prayāti<BR>
          bhrātṛ-dvayī, sa ca sa ca pratibhāti saumyaḥ |<BR>
     atrānumāna-vidurā niranaiṣur etad<BR>
          yugmaṃ bhaviṣyati sadā kali-nāśanāya ||JGc_1,6.74|| [vasantatilaka]<BR>
<BR>
[67] atha krameṇa mātṛ-vañcanī buddhir apy udbuddhā | yatra yatra sa ca sa ca,<BR>
     "naiva naiva cala cañcala re re,"<BR>
          vākyam etad avakarṇya jananyāḥ |<BR>
     māyayā sma parivṛtya hasitvā<BR>
          tāṃ nivartya laṣite varivarti ||JGc_1,6.75|| [svāgatā]<BR>
<BR>
[68] alpa-hīna-hāyana-vayastve tu jāte yatra kutracit krīḍanāya nirgacchantau na sambhālayituṃ śakyete | sambhālitau ca tau kuto līyeta iti nāvadhārayituṃ pāryete | [69] atha jananī-dvayam ubhayato vartmāvṛtya paritaś ca dhātrīr avadhāna-vidhātrīr vitatya dravantau tatra-bhavantau gṛhṇāti | [70] tato rudantau hasantau ca tau gṛhāntarānītāv udvartanādinā veṣa-parivartanādinā ca stana-pāyanādinā śāyanādinā ca rocayati |<BR>
<BR>
[71] tad evaṃ varṇanam ākarṇayatsu sabhāsatsu prahasatsu śrīmad-vraja-purandara-kula-dhurandhara-kiśora-vare cānavarajena saha dara-smita-sundaratara-vadanatayā netrādaraṇīye sati samāpanāya punar uvāca snigdhakaṇṭhaḥ-<BR>
<BR>
     īdṛśas tanayo jātas tava gopādhināyaka |<BR>
     bālyāvalita-cāpalyād api yo muni-mohanaḥ ||JGc_1,6.76|| [anuṣṭubh]<BR>
<BR>
[72] atha kṛta-sukha-prathāyāṃ kathāyāṃ vṛttāyām, anya-dinavat kathakān sa prasādhanaṃ sedhayāmāsa śubha-caritrī-vraja-dharitrīśaḥ |<BR>
<BR>
iti śrī-śrī-gopāla-campūm anu<BR>
viśaṅkaṭa-śakaṭa-vighaṭṭanādi-vicitra-bālya-caritraṃ nāma<BR>
ṣaṣṭaṃ pūraṇam<BR>
 ||6||<BR>
<BR>
<BR>
*************************************************************<BR>
<BR>
(7)<BR>
<BR>
<BR>
atha saptamaṃ pūraṇam<BR>
<BR>
bālya-līlā-caurya-śauryaṃ<BR>
<BR>
[1] atha dināntaravat prabhātāntaḥ prabhātāyāṃ sabhāyāṃ madhukaṇṭha uvāca-snigdhakaṇṭha, līlāntareṇa nidigdha-citto bhava |<BR>
<BR>
[2] atha varṣa-jāte jāte nabhasye māsi sarva-sampan-mayaṃ janma-dinam āyātam |  tatra ca gargopadeśa-vargopāśrayā kṛṣṇasya janma-tithi-pūjā pūryate sma |  yatra ca vraja-kṣiti-patinā praśasta-vācanādi-pūrvakāpūrva-parva pravartayāmāsa |  yathā-<BR>
<BR>
     vedair vādyaiḥ pragītair naṭana-paṭimabhiḥ mantra-pūrvābhiṣekaiḥ<BR>
     sa-prītyādāna-dānaiḥ pramada-kala-kalair yajña-vijña-prayogaiḥ |<BR>
     ṣaṭ-tilyādi-prakārair mṛd-aguru-rasa-dhānyādi-bhavyābhimarśair<BR>
     matsyādīnāṃ pramokair ajani jani-tithir gopa-rājāṅgajasya ||JGc_1,7.1|| [sragdharā]<BR>
kintu,<BR>
     krameṇa vṛddhir varṣāṇāṃ yathā nandātma-janmanaḥ |<BR>
     tathā tat-parvaṇo' py āsīt sphuṭaṃ yad-abhidā dvayoḥ ||JGc_1,7.2|| [anuṣṭubh]<BR>
     kṛṣṇa-bhojanam annaṃ yat kṛṣṇācchādanam aṃśukam |<BR>
     tat-tan-nāmnā pracāro' bhūt tasya tasya vraje tataḥ ||JGc_1,7.3|| [anuṣṭubh]<BR>
<BR>
[3] tad evaṃ harṣeṇa varṣe gaṇite, kadācid varṣiyaḥ-prabhṛtiṣu strī-puṃseṣu tat-tat-kṛti-vyāpṛteṣu nijotsaṅgena bāla-gopālaḥ sva-mandirālinde jananyā lālyate sma, yathā--<BR>
     mukhe mukhaṃ lagayati cumbati sma tad<BR>
     vṛthā kathāḥ kathayati tena durgamāḥ |<BR>
     hasaty atho hasati ca tatra bālake<BR>
     vrajeśvarī sukha-śata-siktatām agāt ||JGc_1,7.4|| [rucirā]<BR>
<BR>
[4] tataś ca pūrva-pūrva-nihiṃsanāt prajāta-mati-bhraṃśena dhairya-rahitatayā kaṃsena prahitaḥ sumanasām ahitaḥ sura-vartmani dūrataḥ sthitas tṛṇāvartas taṃ tathā vartamānaṃ dadarśa vimamarśa ca |  so' yam eva toyada-varṇaḥ pṛthukaḥ pṛthu-gṛhālindaṃ vindamānāyā mātur aṅke vartata iti śaṅke |<BR>
<BR>
[5] tad evam adhunā sarvaṃ dhunānaḥ sāmbālam eva bālaṃ sura-vartmani vartayāṇi |  kintu pūtanā nūtana-tanu-kalanayā, śakaṭaś ca śakaṭāviṣṭāmūrtatā-valanayā chalayitum iṣṭenāpy anena diṣṭāntam āpyate sma |  tasmād ahaṃ tad-ubhayetara-vāta-rūpeṇa praviśāmi iti |<BR>
<BR>
[6] tadā ca sadā tad-avasaram anusarantī tu yoga-māyā tad-vapur-yogam āyātā, mātuḥ pṛthag-bhāvāya sva-vaibhavam āvirbhāvayāmāsa |  yena ca tad-ambā komala-nīla-kamalāyamāna-kalevarasyāpi tasya bhāram asahamānā vismayamānā cānyasya tad-bhārāsahatayā sahasā bhūmāv eva taṃ dhṛtavatī, dhyātavatī ca jagatām antaryāmi-puruṣam |  atibhītā ca tad-upadrava-bādhanāya tad-ārādhanāya vyagra-cittā babhūva |<BR>
<BR>
[7] tṛṇāvartas tu vātāvartena vartamānaḥ sura-vartmani taṃ ca vartayan gala-graha-pāśam iva sañjagrāha |  goṣṭham api kaṣṭada-karkarādi-vṛṣṭibhir naṣṭa-prāyatayā ghaṭṭayāmāsa |  yatra ca trasam atrasam api sarvaṃ vitrastam asti sma |  tataś ca,<BR>
     tamobhir āvṛtaṃ sarvaṃ bahir eva na kevalam |<BR>
     janānām antaraṃ cāsīt tṛṇāvarta-pravartane ||JGc_1,7.5|| [anuṣṭubh]<BR>
<BR>
[8] tena tu durjanena tadaivam anyūnānāṃ janyūnām ajanye janyamāne tatra vitrastāḥ prajāḥ prajajalpuḥ, yathā-<BR>
<BR>
     utsarpat-karparāṃśa-vraṇa-janaka-javaḥ śrotra-dṛk-tarja-garja-<BR>
     dhvānas truṭy-utkuṭheṣu prakaṭa-kaṭa-kaṭeṣv ardhayan vāyur āyuḥ |<BR>
     goṣṭhaṃ koṣṭhaṃ ca bhindann naṭati bata hahā hanta kiṃ tatra vṛttaṃ<BR>
     yatrāste nīla-paṅkeruha-dala-tulanā lālitāṅgaḥ sa bālaḥ ||JGc_1,7.6|| [sragdharā]<BR>
<BR>
śrīman-nanda-deva-mandire tu-<BR>
<BR>
     upadrave' sminn adhi yad dadhe sutaṃ<BR>
     taṃ tatra nāpaśyad asau vrajeśvarī |<BR>
     gavādhika-snigdhatarāpi yā tadā<BR>
     vicāra-lopād valate sma go-tulām ||JGc_1,7.7|| [upajāti 11]<BR>
     upaplava-marut-plave' bhajati tatra putrāstitām<BR>
     avīkṣya paśupeśvarī bata jagāma yāṃ vyagratām |<BR>
     hahā vigata-tarṇakā budhita-loka-bhāṣādikā<BR>
     yadi sphurati naicikī kvacana kācid ūhate tām ||JGc_1,7.8|| [pṛthvī]<BR>
<BR>
[9] tadā ca tām ārabhya jana-rodana-paramparayā paritaḥ prasarpaṇād amandena tad-ākrandena sarva-gokulam ākulaṃ babhūva | [10] avigaṇayya ca tādṛśaṃ visadṛśam upadravaṃ sadravam evāgamyāgamyāpāra-duḥkha-vāra-vārāṃ nidhau sarve mamajjuḥ |  tatra ca-<BR>
<BR>
     tṛṇāvarta-hṛte kṛṣṇe mātur bhārāyitā tanuḥ |<BR>
     tadīyānāṃ yathā sāsīd ubhayeṣāṃ yathā truṭiḥ ||JGc_1,7.9|| [anuṣṭubh]<BR>
<BR>
[11] tataś ca, sarvāsu nirviśeṣaṃ rodana-vaśatāṃ viśantīṣu, hā rohiṇi, drohiṇi, kiṃ kariṣyāmi?  kathaṃ tam anavalokya mariṣyāmi?  kathaṃ vā vraja-rāja-diśi mukhaṃ vitariṣyāmi iti paryantaṃ paryanta-daśāvasānam anu yaḥ khalv aśeṣa-vilāpanaḥ prasū-vilāpaḥ | sa punar avakalitaḥ sahasā ghṛtam iva vilālayati hṛdayam |  kathaṃ kathayitum īśyate? ity alam atiprasaṅgena iti madhukaṇṭhaḥ svasya sarvasya ca vaivaśya-vaśyatām āśaṅkya maṅkṣu saṅkathayāmāsa,<BR>
<BR>
[12] nabhasā hṛtasya sujātasya śrīman-nanda-jātasya tasya bandhūnām avagāḍha-duḥsaha-sāda-sindhūnāṃ sahasānukūlaṃ kūlam āsannam |  tathā hi,<BR>
     bālya-svabhāvena balānujanmā<BR>
     balān nijagrāha galaṃ tadīyam |<BR>
     tadātigāḍhaṃ sa ca pīḍitas tau<BR>
     mene bhujau pāśi-bhujaṅga-pāśau ||JGc_1,7.10|| [upajāti 11]<BR>
<BR>
     bhujāpīḍanavat tasya bhāraś ca vavṛdhe śiśoḥ |<BR>
     voḍhuṃ tyaktuṃ ca roddhuṃ ca nāśakad dānavādhamaḥ ||JGc_1,7.11|| [anuṣṭubh]<BR>
     tadā ca mālya-haratānarhāvasthena cāmunā |<BR>
     sa bhāra-hāratāṃ prāptaḥ sva-prāṇa-haratāṃ gataḥ ||JGc_1,7.12|| [anuṣṭubh]<BR>
yathā,<BR>
     mālya-buddhyāhival loma-paṭala-bhrāntyā tam ṛkṣavat |<BR>
     kṛṣṇo' vaveṣṭad ātmāṅgaṃ vātūlaḥ katham ujjhatu? ||JGc_1,7.13|| [anuṣṭubh]<BR>
yathā ca,<BR>
     tṛṇāvarte ruddha-kaṇṭhe tac-chvāsā ruddhatāṃ gatāḥ |<BR>
     tadaiva ca bahir vātās tat kiṃ tasya ta eva te? ||JGc_1,7.14|| [anuṣṭubh]<BR>
<BR>
[13] athākāśāvakāśāt prastara-kṛtāstaraṇāyām aṅgaṇa-sthalyām ativistīrṇaṃ mahā-ghoṣa-badhirī-kṛta-ghoṣaṃ tad-vapur nipapāta |  nipatya ca mūrtiman mūrtikam api ślatha-sandhi-bandhī-bhūtam adṛśyata |  tataś ca, tat tu,<BR>
<BR>
     kim idam ahahahā papāta kasmād<BR>
     iti parivavrur upetya gopa-rāmāḥ |<BR>
     bhayam adhur atha kaṃ nirīkṣya rakṣas<BR>
     tad-upari bāla-hariṃ ca mṛgyamāṇam ||JGc_1,7.15|| [puṣpitāgrā]<BR>
<BR>
     danu-sutam alam udvivartitākṣaṃ<BR>
     śiśum atha vīkṣya nirīkṣamāṇa-netram |<BR>
     tad-upari sahasā nidhāya lattām<BR>
     amum upajahrur amūr mudā jananyām ||JGc_1,7.16|| [puṣpitāgrā]<BR>
<BR>
[14] atha mantravat kiñcid vacanāt punar amūr amuṣyāś cetanām ācinvate sma, yathā,<BR>
     mṛtyur mṛto, mṛtyu-hṛtas tu jīvitas<BR>
     tad etam ādatsva tanūja-vatsale |<BR>
     ity ukti-mantrānvita-bālakauṣadhaṃ<BR>
     vinyasya tāṃ pratyudajījivann amūh ||JGc_1,7.17|| [upajāti 12]<BR>
<BR>
     śiśum upasadya yaśodā   danuja-hṛtaṃ drāk ciceta līnāpi |<BR>
     varṣājalam upalabhya   prāṇiti jātir yathendra-gopānām ||JGc_1,7.18|| [gīti]<BR>
<BR>
     athāgaman vraja-pati-saṅgatā janāḥ<BR>
     sa-vismayaṃ sa-bhayam adabhra-sambhramam |<BR>
     gṛhāntara-vrajana-vicāraṇā'nyadā<BR>
     na tarhy abhūd yad abhavad eka-bhāvatā ||JGc_1,7.19|| [rucirā]<BR>
<BR>
     paśyann api tṛṇāvartam apaśyann iva taṃ janaḥ |<BR>
     kṛṣṇam evāgamad draṣṭuṃ tat-premā hy adbhutādijit ||JGc_1,7.20|| [anuṣṭubh]<BR>
     spṛṣṭaḥ kampreṇa hastena dṛṣṭaḥ sāsreṇa cakṣuṣā |<BR>
     pitrātha mātur utsaṅgād avitrā śiśur ādade ||JGc_1,7.21|| [anuṣṭubh]<BR>
<BR>
[15] tataś ca rākṣasa-sparśaja-kṣatajādi-śaṅkayā,<BR>
     nirīkṣitāvayava-gaṇo' pi mātṛbhir<BR>
     vilokitaḥ sa tu janakena kṛtsnaśaḥ |<BR>
     mameti-dhī-pṛthu-mamatāspadaṃ dṛśā<BR>
     svayā paraṃ na tu parayā parīkṣyate ||JGc_1,7.22|| [rucirā]<BR>
<BR>
[16] atha vyagrehitā vṛṣabhānv-agresarāḥ parama-hitāḥ parasparam aparasparaṃ kathayāñcakruḥ-<BR>
<BR>
     kvāyaṃ hatas tīvra-balaḥ palāśanaḥ,<BR>
     kva tīrṇavān so' yam atīva bālakaḥ |<BR>
     kiṃ vā sva-pāpena vihiṃsyate khalaḥ<BR>
     sādhuḥ samatvena bhayāt pramucyate ||JGc_1,7.23|| [upajāti 12]<BR>
<BR>
[17] athavāsmākam eva bhāgyam idam iti yogyam |  tathā hi-<BR>
<BR>
     kiṃ nas tapaḥ pūrtam aśeṣa-sauhṛdam<BR>
     dattaṃ tatheṣṭaṃ hari-tuṣṭaye' jani |<BR>
     rakṣo-gṛhītaḥ punar eṣa bālakaḥ<BR>
     svayaṃ sva-bandhūn sukhayan yad āgataḥ ||JGc_1,7.24|| [upajāti 12]<BR>
<BR>
     samastārtha-karī viṣṇu-bhaktiḥ sākṣād vrajeśvare |<BR>
     dṛśyatāṃ mṛśyatām anyat kiṃ vā bālaka-maṅgalam ||JGc_1,7.25|| [anuṣṭubh]<BR>
<BR>
yataḥ-<BR>
<BR>
     sarvadā kramate yasya buddhiḥ sad-bhaktaye hareḥ |<BR>
     sa sadā kramate tasya lakṣmīś ca kramatetarām ||JGc_1,7.26|| [anuṣṭubh] iti |<BR>
<BR>
[18] devāś ca sa-kautukam imaṃ śrī-kṛṣṇābhiprāyam utprekṣāṃ cakrire |<BR>
<BR>
     bālo' haṃ na paricinomy abhadra-bhadraṃ<BR>
     yaḥ kroḍe kalayati tad-galaṃ dadhāmi |<BR>
     tena tvaṃ yadi maraṇaṃ prayāsi kaḥ svid<BR>
     doṣaḥ syān mama tam atha tvam eva jalpa ||JGc_1,7.27|| [praharṣiṇī] iti |<BR>
<BR>
[19] tataś ca sarvānarvācīnābhīra-vīrāṇāṃ seyaṃ mantraṇā jātā, goṣṭham idaṃ duṣṭānām adhiṣṭhānaṃ vṛttam, tasmād gṛha eva gopanīyam idaṃ bāla-yugalam iti |<BR>
<BR>
[20] tataḥ śaṅkātiśaya-mayaṃ dina-katipayaṃ nānā-krīḍanakena krīḍayamānā mātṛ-samānā gopikā gopikā babhūvuḥ |  yatra ca bāla-bālikā-kula-pālikādayaḥ sadayaṃ samāgamya ramyaṃ tat-keli-kutūhalaṃ kalayanti, yathā-<BR>
<BR>
     krīḍanāni vividhāni taṃ sadā<BR>
     darśayanti ca mudā hasanti ca |<BR>
     khelayanti ca balena tā iti<BR>
     svāntare param amū arakṣiṣuḥ ||JGc_1,7.28|| [rathoddhatā]<BR>
<BR>
tataś ca-<BR>
<BR>
     bālena samam anyo' nyaṃ prābalyaṃ darśayann iva |<BR>
     ūrdhvādho-bhāvam āsādya sarvā hāsayati sma saḥ ||JGc_1,7.29|| [anuṣṭubh]<BR>
     mātṝṇām agrato bāhū vikṣipan dhāvati sma saḥ |<BR>
     darśayann iva tejaḥ svaṃ hasan pāte ruroda ca ||JGc_1,7.30|| [anuṣṭubh]<BR>
<BR>
     balaṃ vā jñānaṃ vā kiyad abhavad asyeti vimṛśan<BR>
     yadā gopī-saṅghaḥ kim api muhur ānetum adiśat |<BR>
     tadā śaktiṃ vyañjan kva ca punar aśaktiṃ kva ca śiśuḥ<BR>
     sa paśyaṃs tad-vaktraṃ hasati ca puro hāsayati ca ||JGc_1,7.31|| [śikhariṇī]<BR>
<BR>
     nāmādeśaṃ yadā mātā diśate nayanādikam |<BR>
     kṛṣṇaś ca kurute bāḍhaṃ cakre tasyā na kiṃ tadā? ||JGc_1,7.32|| [anuṣṭubh]<BR>
     rudantam indave mantha-gargaryāṃ pratirūpiṇe |<BR>
     piṇḍena nāvanītena vṛddhāgardhayatārbhakam ||JGc_1,7.33|| [anuṣṭubh]<BR>
     svasya svalpāpahāre' pi cakranda maṇi-hānivat |<BR>
     kṛtvānya-maṇi-hāniṃ ca prāhasīd bāla-kṛṣṇakaḥ ||JGc_1,7.34|| [anuṣṭubh]<BR>
<BR>
     nirmañchanaṃ tava bhajāma kuleśalālya<BR>
     bālyātimohana balānuja nṛtya nṛtya |<BR>
     ity aṅganābhir uditas thi thi thitthi thīti<BR>
     kptena tāla-valayena harir nanarta ||JGc_1,7.35|| [vasantatilakā]<BR>
<BR>
     māṃ nartayata bho vṛddhāḥ, iti tāsāṃ puro gataḥ |<BR>
     bhadraṃ nṛtyasi bhadras tvam, iti stotrān nanarta saḥ ||JGc_1,7.36|| [anuṣṭubh]<BR>
     vihasantīṣu sarvāsu sauṣṭhavāt pracyavād api |<BR>
     nṛtyan vrīḍitavat kṛṣṇo mātur aṅke' palāyata ||JGc_1,7.37|| [anuṣṭubh]<BR>
<BR>
[21] kṣaṇaṃ viramya ca ramyānanaḥ stana-dhayanam api tatrārabdhavān, yad darśanam anu saṅkarṣaṇaḥ serṣyam iva nijam utkarṣaṃ vāñchan nija-jananī-stana-pānam ārabdhavān | [22] tadaiva ca tau līlābhiḥ pramīlām āgatau yātṛbhyāṃ mātṛbhyāṃ śanaiḥ śanaiḥ śayyām adhiśāyyete sma |<BR>
<BR>
[23] tad evaṃ sarāmasya tasya nirodhe vidhīyamāne bahir vijihīrṣite cātīva tad-upajīvana-pīvatām āsann eva yogamāyā tad-anukulyāya kiñcit prapañcitavatī, yathā-<BR>
<BR>
     ekadārbhakam ādāya svāṅkam āropya bhāvinī |<BR>
     prasnutaṃ pāyayāmāsa stanaṃ sneha-pariplutā ||<BR>
     pīta-prāyasya jananī sutasya rucira-smitam |<BR>
     lālayantī mukhaṃ viśvaṃ jṛmbhato dadṛśe idam ||[BhP 10.7.34-5] iti |<BR>
<BR>
[24] tena ca santataṃ vismayamānāyāṃ nijajāyāyāṃ tasyāṃ kadācit śrīmān vrajarājaḥ papraccha, mayā yad aniṣṭa-bhayād bāla-rodhanam upadiṣṭam, tat kiṃ nirvahati?<BR>
<BR>
[25] sā prāha-nirvahaty eva, kintu vṛtheti lakṣyate |<BR>
<BR>
[26] vrajarāja uvāca-hanta, katham iva?<BR>
<BR>
[27] sā prāha-vraja-mātra-vrajanaṃ varjyate |  dṛṣṭaṃ tu mṛṣṭa-smitaṃ jṛmbhamānasya bālakasya vadana-dvārā jagad eva iti |<BR>
<BR>
[28] atha vrajarājaḥ sa-vailakṣyam ālakṣya lakṣmī-jāni-lakṣyatayā maunam ālambya vilambya covāca-yady evam, tadā svajana-parāyaṇasya śrī-nārāyaṇasya vidhitsitam eva sarvaṃ vicikitsitam api cikitsitaṃ kariṣyati |  tasyaiva khalv idaṃ vaibhavam iti |<BR>
<BR>
[29] evaṃ tad-avadhi tad-vidhinā nātinirodhe vidhīyamāne kvacid api samaye saṃyamanaṃ samayā sarāmaḥ sa rāmānujaḥ śrīdāma-sudāma-vasudāmādibhiḥ samaṃ ramate sma | [30] tatra vinodena mṛdadanaṃ cakrāṇe cakrāṅkita-caraṇe saṅkarṣaṇā-dayaḥ khelāyāṃ kalita-kalahā rahas tan-mātaraṃ nivedayāmāsuḥ, ye khalu tayā tad-vidha-vidhāne' vadhāpitā vidhīyante sma | [31] mātā ca pracchannam āgacchantī bāhuṃ gṛhītvā papraccha, capala, kim idaṃ duścaritam ācaritam?<BR>
[32] sa tu sahasā saṅkalitānana-kamalaḥ kātara-matir mātaram uvāca-mātar, na kim api |<BR>
<BR>
[33] mātā prāha-mṛttikām atti sma bhavān |<BR>
<BR>
[34] suta uvāca-ka idaṃ vadati?<BR>
<BR>
[35] mātā prāha-sarva eva tava savayasaḥ |<BR>
<BR>
[36] suta uvāca-ete khalu nija-nija-vastyān madhura-vastūni muṣṇantaḥ sa-tṛṣṇam atrapam atra parasparam aśnanti, tad anaṅgī-kṛtavataḥ kapāṭita-radane mama vadane prathamaṃ samaṃ balāc chalād api samarpayanti, tac ca tvayi sa-nirvedaṃ nivedayitum icchor mama tucchaṃ sa-vivādaṃ durvādam etam avādiṣuḥ |<BR>
<BR>
[37] mātā suvismitam ūrdhvam adho mūrdhānam ādhūya sasmitam uvāca-savyāja-rāja!  tavāpy agrajaḥ so' yaṃ vyañjayati, tatra kiṃ vadiṣyati?<BR>
<BR>
[38] suta uvāca-ete sarva eva vīthyāṃ vīthyāṃ mithyābhiśaṃsinaḥ |<BR>
<BR>
[39] mātā prāha-sa-cchala-pralapita!  bho mat-pitaḥ, balabhadraḥ kim iti pramiti-rahitam abhadraṃ vadatu?<BR>
<BR>
[40] suta uvāca-ayam apy etad-gaṇa-pātīti tathānyedyur mṛttikām atti sma, tad avadyaṃ nivedayitum udyataṃ mad-vacanaṃ mṛṣodyatām āsādayitum iti |<BR>
<BR>
[41] mātā tan-mukhaṃ dhṛtvā sahāsam āha sma, kim idaṃ ciraṃ nigirann asi?<BR>
<BR>
[42] suta uvāca-uktam eva mama lapane balād galāntaḥ praveśāya kim api nyastaṃ samastaiḥ iti |<BR>
<BR>
[43] mātā prāha-dhūrta, kathaṃ jānīyām?<BR>
<BR>
[44] suta uvāca-sāmprataṃ mama mukham eva nirīkṣyatām |<BR>
<BR>
[45] mātā sa-saṃrambha-smitam uvāca-vyādehi, paśyāmaḥ |<BR>
<BR>
[46] tataś ca bhayena  sa eṣa mṛc-cihnitam apy ahnāya vadanaṃ vyādadau | [47] tatas tad-bhayam avadadhānā samādadhānā ca rasāntareṇa mātuḥ kopa-śāntaye tad-antar-yogam āyātā sā yogamāyā punar viśvaṃ darśitavatī |<BR>
<BR>
[48] tatra cedaṃ vrajeśvarī parāmamarśe-<BR>
<BR>
aho bahir ivekṣyate jagad idaṃ mukhābhyantare<BR>
śiśos tad anu bhūr iyaṃ bhuvi ca māthuraṃ maṇḍalam |<BR>
iha vraja-kulaṃ yad anv api mayā dhṛto bālakaḥ<BR>
sa eva tad aho kathaṃ kim iva hanta kiṃ sidhyati ||JGc_1,7.38|| [pṛthvī]<BR>
<BR>
[49] atha punaḥ svapnādikam analpaṃ kalpayitvā paścimam idaṃ niścikāya,<BR>
     ahaṃ yaśodāsmi patir vrajādhipaḥ<BR>
          sutaḥ sa eṣa svam idaṃ ca gokulam |<BR>
     pratīyate' thāpi śiśor mukhe jagad<BR>
          yan-māyayetthaṃ kumatiḥ sa me gatiḥ ||JGc_1,7.39|| [upajāti 12]<BR>
<BR>
[50] tad evaṃ sa ca nārāyaṇas tad-bhāva-parāyaṇatāṃ tām anu nitāntāṃ vicārayann ātmanaḥ paramābhiruci-paricitāvirbhāve tasminn eva vismiti-nicitaṃ janany-ucita-sneham eva dehayāmāsa, yaṃ  khalu nemaṃ viriñci [BhP 10.9.20] vakṣyamāṇānusāreṇa samastāni śāstrāṇi sadā praśastatayā gāyanti |<BR>
<BR>
[51] atha kautukāntaraṃ cāntaram ānīyatām |  tad evaṃ sarvānandanaḥ śrīman-nanda-nandanaḥ krīṇīhi bhoḥ phalāni iti [BhP 10.11.10] gīti-rīti-rocana-vacanaṃ karṇayor āracayann eva capala-locanaḥ kiñcanāpy ālocayann eva ca laghunāpi pāṇi-yugalena laghutayā puraḥ patita-dhānya-puñjataḥ pūrṇam añjalim ādāya tad-abhimukhaṃ jagāma |  kintu drava-vaśād alpakāñjalitaḥ skhalitam idam iti bhidāṃ na vidāñcakāra, kevalam eva kara-yugalaṃ krayya-phala-pūrita-tat-patra-pātropari parivṛttyā ca cālayāmāsa |<BR>
<BR>
[52] tataś ca sā smitavatī smita-digdha-tan-mukha-mādhurī-sādhu-rītibhiḥ snigdha-hṛdayā vyañjita-spṛhāvalīṃ tad-añjaliṃ phala-valayena bhikṣayantī dūrata eva saṅkalana-mudrām api śikṣayantī sakalena tu pūrayituṃ śaśāka | [53] nija-bhājanaṃ phala-riktaṃ babhūva vā na vā kim iti tu na viviktuṃ cakāra |  gṛhābhyantareṇāntarite tu tasmin nijaṃ patrajam amatram ayatnatayā ratna-pūritam apy anibhālya bhāram apy asambhālya tan-mādhuryāveśābhiniveśavatī svajanānām api śarma-jananāya bahula-phalāvali-bali-samānayanāya ca nija-nilayam eva jagāma |  kintu gṛhaṃ gatvā jñāta-maṇi-tattvāpy akuṇṭhāsakṛd-utkaṇṭhāvahena tan-mukha-śobhābhara-viraheṇa sā dhanyā hārita-mahā-dhanaṃ-manyā babhūva, yata eva sā kṛṣṇa-dṛśvarī viśvam api visasmāra
|<BR>
<BR>
[54] sa tu vividha-durvidha-śarma-vidhāna-sannidhānaḥ svayaṃ labdha-nidhānavad atisāvadhāna-pāṇir nṛtyann iva mātuḥ samīpam añcan madhura-cañcalehitas tasyā nicolāñcale nirbandhataḥ sakalāni phalāni babandha |<BR>
<BR>
[55] mātā covāca-putra kutra labdhāni tānīmāni?<BR>
<BR>
[56] sutas tu bālya-bhāvād ardhārdha-varṇaṃ varṇayāmāsa, kadācid ācita-phalā dhānyāni mūlyam ādāya dhanyā mayi cānukūlyam ādhāya samarpitavatī |<BR>
<BR>
[57] mātovāca-vatsa, gṛhajanavat sarvataḥ pratītiṃ mā kṛthāḥ iti |<BR>
<BR>
[58] sutas tu kā khalv apratītir iti ca na vidāñcakāra | [59] kṣaṇataś ca tāṃ gatāṃ nirīkṣya punar āgataḥ sakṣaṇatayā janāya tat-phala-vibhajanāya jananīṃ niyojayāmāsa | [60]  mātā cāmandenānandena kṛta-spandena kara-dvandvena  tāni vibhajantī tadantīkṛtiṃ nāsasāda |  dina-katipayaṃ vismaya-vaśā smayamānā vasati sma |  tad-āsvāda-karāś ca labdha-camatkārā na vismaranti sma |<BR>
<BR>
[61] atha līlāntaram udbhāvayitum evaṃ vibhāvyate-<BR>
<BR>
     gokuleṣu kila śīlam īdṛśaṃ<BR>
          yad divā vanam ayanti gonarāḥ |<BR>
     yoṣitaḥ pracura-gavya-saṃskriyāṃ<BR>
          krīḍanaṃ rahasi bāla-tarṇakāḥ ||JGc_1,7.40|| [rathoddhatā] iti |<BR>
<BR>
[62] tadā caikadā gṛha-vyaya-payaḥ-kṛte samīpakṛte vatsa-sadmani ruddha-dvārān śakṛt-kari-sārān bāla-hariḥ paritaḥ-sthita-bālaka-jālaḥ kalayāmāsa |  tatra ca,<BR>
     vatsīr matvā tadā dhenūś chāga-tokāni vatsakān |<BR>
     ātmānaṃ go-duhaṃ bālā go-doham anunirmamuḥ ||JGc_1,7.41|| [anuṣṭubh]<BR>
     vatsīṣu yarhi gavyanto goduhanti sma te' rbhakāḥ |<BR>
     teṣāṃ prahāsajā bhāsaḥ payasyante sma tās tadā ||JGc_1,7.42|| [anuṣṭubh]<BR>
     iyeṣa ca yadā dhenu-cāraṇānukṛtiṃ prati |<BR>
     mantrayitvā tadā kṛṣṇaḥ prāmuñcan nava-vatsakān ||JGc_1,7.43|| [anuṣṭubh]<BR>
     rakṣām icchū vatsa-pucchaṃ gṛhṇānau rāma-keśavau |<BR>
     tad-ākṛṣṭatayā goṣṭhe bālair babhramatustarām ||JGc_1,7.44|| [anuṣṭubh]<BR>
<BR>
[63] tac ca tarṇakānugatayā tayoḥ prathamam abhyarṇāgamanam ākarṇya nirvarṇya ca vara-varṇinyaḥ skhalad-varṇaṃ varṇayāmāsuḥ |  tathā hi gītam-<BR>
<BR>
bala-kṛṣṇau balavalitavilāsau |<BR>
khelata iha sakhi sakhi-kṛta-hāsau ||dhru||<BR>
tarṇaka-puccha-dhṛti-vyāpṛtinau |<BR>
praṇaya-kalita-kali-kalane kṛtinau ||<BR>
gṛha-gṛha-vīkṣaṇa-sakṣaṇa-netrau |<BR>
dhenu-pāla-tulayā dhṛta-vetrau ||<BR>
druta-tarṇakam anuvidrutavantau |<BR>
śreṇīyita-cala-veṇīmantau ||<BR>
śārada-vārṣika-vārida-vapuṣau |<BR>
cala-locana-ruci-capalāṃśu-juṣau ||<BR>
skhalad-alaka-dyuti-valayita-lapanau |<BR>
ali-lalitāmala-kamala-glapanau ||<BR>
nīla-kanaka-ruci-śuci-laghu-vasanau |<BR>
cañcala-caraṇa-sphuṭa-raṭa-rasanau ||JGc_1,7.45|| iti | [mātrāsamaka]<BR>
<BR>
[64] tad evam aṅganād aṅganād vrajāṅganābhir aham-pūrvikayānugamyamānau, vihitākasmika-parva-sukha-dohana-sarva-mohanatayādhigamyamānau,<BR>
saṃvāda-vivāda-parīvāda-bandhura-bandhūnām abhyarṇatayā nirvarṇyamānau,<BR>
tādṛśākarṇana-nivarṇanam anu parasparaṃ varṇyamānau,<BR>
tāsu ca kābhiścid amṛtam anṛtaṃ kurvatā praticarvaṇaṃ sarasena rasa-visareṇa bhojyamānau,<BR>
tadvad ekābhir nija-gṛhājīvya-divya-maṇi-hāram upahāram upahāraṃ hāritayopayojyamānau tadvad varṇyamānau,<BR>
tāsu ca kābhir api premānugamya-ramya-vacana-pracaya-racanayā kañcana kālaṃ varivasyamānau,<BR>
kiṃ cānyābhiḥ samuttambhita-karṇa-tarṇaka-kṛta-kṛṣṭi-dṛṣṭitaḥ śasyamānavat parihasyamānau,<BR>
tadvad anyatarābhis tan-madhura-cakura-cikura-cañcuratā-pracura-cañcalatāṃ nicāyya cāturyataś caritam idaṃ bhavan-mātṛ-caraṇeṣu gocarayāmaḥ, iti sūcanayā tasmād varjyamānau,<BR>
tābhir eva mātara-pitarāv ārabhya gaṇanālabhya-kulāli-gāli-pālim upalabhya kalita-vyalīkam iva sa-kolāhala-praṇaya-kalita-kalitayā tarjyamānau<BR>
bala-gopāla-nāmānau valgu-bālyavayasā samānau khelāṃ kalayāmāsatuḥ |<BR>
<BR>
[65] atha mātarāv api jātāv amū kutra yātāv iti kātarāyamāṇa-nayane nirjanatā-janita-svairatā-bhāg-ayane vraja-nīvṛd-ayane ruṣā ninditābhir upamātṛbhir mudā vanditābhir api tad-abhidhātṛ-yātṛbhiḥ samam eva gṛhataḥ kṛta-niryāṇe svayam eva samyag mṛgayamāṇe dara-sarasi-janija-cihna-vigata-nihnava-caraṇa-lakṣaṇa-vilakṣaṇa-vartma-valanena mahilānāṃ kutūhala-kolāha-lāva-kalanena ca samayā samayāñcakrāte |  tadā ca nijāgamana-varjanīṃ tarjanīm abhicālya pracchannatayā nibhālya tasmād akasmād anayor bāhū jagṛhatuḥ |  bālakās tu sarvataḥ sarva eva dudruvuḥ, mahilāś ca kāścanānukūlyataḥ kāścana prātikūlyata iva ca tayoś cāpalyaṃ lapantyaḥ samam eva mātṛbhyām abhyāyayuḥ |  dhātryas tu bālayor atīva sneha-pātryas tarṇakān ādāya
tad-abhyarṇam ājagmuḥ |<BR>
<BR>
[66] atha tad ārabhya vīthīṃ vīthīm upalabhya kutukakarmā balānujanmā saha- sahacaraḥ kolāhalaṃ kalayāmāsa |  tadā ca kadācin nijatanūjalabhyaprāgalbhya-spṛhiṇī vrajeśagṛhiṇī tadānandabṛṃhiṇībhir vivadamānābhir iva dīyamāna-tadīyamānasamānābhir upālambhasamādhānalambhanavākovākyavyaṅgam avyaṅgam abhyadhāyi |<BR>
<BR>
[67] tatra sabhāyāṃ sā yathā-<BR>
<BR>
     āsīnā kanakāsane sutayutā śrīmad-vrajādhīśvarī<BR>
     pīṭha-śreṇim upāśritā vraja-vadhūr nānātma-bhāva-śriyaḥ |<BR>
     kṛṣṇa-prema-sudhā-mahomaya-girām āsvādanād dhinvatī<BR>
     tābhiś ca pratidhinvitākhila-sabhā śobhāṅga-yaṣṭir babhau ||JGc_1,7.46|| [śārdūlavikrīḍitam]<BR>
[68] vākovākyaṃ yathā-<BR>
<BR>
      tava sūnur muhur anayaṃ kurute |<BR>
akuruta kiṃ vā vyañjita-kurute ||dhru||<BR>
     muñcati vatsān bhrāmaṃ bhrāmam |<BR>
sācivyaṃ vaḥ kurute kāmam ||<BR>
     asamaya-mocanam asukha-nidhānam |<BR>
kaḥ kiṃ kurute na yadi nidānam ||<BR>
     vinā nidānaṃ kurute svāmini |<BR>
krośaṃ na kim iva kuruṣe bhāmini ||<BR>
     krośe hasati pratyuta so' yam |<BR>
dattvā vaśaya sphuṭam api toyam ||<BR>
     atti steyaṃ param iha rucitam |<BR>
ajñe bhānaṃ katham idam ucitam ||<BR>
     steyopāye gurur ayam akhile |<BR>
nārhati sarvaṃ mithyā nikhile ||<BR>
     racayati pīṭhādikam āroham |<BR>
tad agamyaṃ kuru sarvaṃ doham ||<BR>
     dūrāc chidraṃ kalayati pātre |<BR>
asya kathaṃ dhīḥ sati tan-mātre ||<BR>
     antar-dhiyam anu sa iha viśālaḥ |<BR>
vakṣi yathāsau na tathā bālaḥ ||<BR>
     vetti sa kṛtsnaṃ gopana-rītim |<BR>
geha-guhā nahi davayati bhītim ||<BR>
     geha-guhātra vṛthā tanu-dīpe |<BR>
tanur anuliptā kalaya samīpe ||<BR>
     maṇi-gaṇa-mahasā gaṇayati na tamaḥ |<BR>
bhūṣaṇa-rahitas tiṣṭhet katamaḥ ||<BR>
     api cāśayati balād api kīśam |<BR>
manuṣe kiyad amum attum adhīśam ||<BR>
     tad aśaktau pātraṃ bhedayate |<BR>
tasyāśaucaṃ vā vedayate ||<BR>
     gama-samaye rodayati ca bālām |<BR>
prakṣyāmo vara-mahilāmālām ||<BR>
     api bālān mehayate gehe |<BR>
nahi nahi cūrṇaṃ patitaṃ snehe ||<BR>
     tava purato' yaṃ sthiravan-mūrtiḥ |<BR>
āścaryeyaṃ tava vāk-pūrtiḥ ||JGc_1,7.47|| iti | [mātrāsamaka]<BR>
<BR>
[69] punaś ca pratītim āsādayantya ivedaṃ vadanti sma, nāścaryam atrācaryatām |  yataḥ,<BR>
     indriya-kulam atigūḍhaṃ netrādy-anta-nigūḍham evāsti |<BR>
     tan-madhyād api cittaṃ harato nṛ-harer na hāryaṃ kim? ||JGc_1,7.48|| [āryā]<BR>
<BR>
[70] tad evam abhīṣaṅga-bhaṅgībhir vara-varṇinībhir varṇyamānam ākarṇya capala-dṛṣṭi-parāmṛṣṭi-karṇaṃ jhaṭiti jāta-vilakṣaṇa-varṇaṃ śrī-kṛṣṇa-mukha-śrī-parṇaṃ nirvarṇya vihasantīṃ tām anu vihasantībhis tābhiḥ śapantībhir iva bhaṇitam-yadi ca vayaṃ sādhu-caritācaritārthatāṃ gatās, tadā bhavatyā bhavane' pi śīghram etat patiṣyati |<BR>
<BR>
[71] hasantī sā covāca-bhadraṃ bhadram, tadaiva vo bhadratvam anubhaviṣyāmaḥ iti | [72] vastutas tu tasyāḥ komalatāyām avakalitāyāṃ, muhur ayam asmad-ālayaṃ valiṣyate iti vicāryaiva caryeyam amūbhir ācaryate sma |<BR>
<BR>
[73] atha samāpanam idaṃ madhukaṇṭha-vacanam,<BR>
     adbhutaṃ bālyacaritaṃ tava sūnor vrajeśvara |<BR>
     kva tṛṇāvarta-dalanaṃ kva mātur bhaya-bhāvanam? ||JGc_1,7.49|| [anuṣṭubh]<BR>
<BR>
[74] tad evaṃ tad-divāvṛtte pūrvavad eva tal-līlā-parvaṇi sākṣād iva vṛtte sarve puraskṛta-vrajeśāḥ sambhṛta-tat-tad-āveśā yathāyatham ātma-pathaṃ pratasthire |<BR>
<BR>
iti śrī-śrī-gopāla-campūm anu<BR>
bālya-līlā-caurya-śauryaṃ nāma<BR>
saptamaṃ pūraṇam<BR>
 ||7||<BR>
<BR>
<BR>
<BR>
*************************************************************<BR>
<BR>
(8)<BR>
<BR>
athāṣṭamaṃ pūraṇam<BR>
<BR>
dāmodarānumodaḥ<BR>
<BR>
[1] athetaradyur api prabhāta eva sabhām upaviśya vibhāteṣu vaiśyajāteṣu snigdhakaṇṭha uvāca-kadācid dāmodara-māsi darānvavasāne, sāmodā yaśodā prātar bāla-gopālaṃ śayānam unmīlan-nibha-netra-nīla-nalina-yugalaṃ nibhālya śanair eva kara-kiśalayena palyaṅkād upari talpa eva parilālya punar asūṣupat-kalpam | tasmād alpam alpaṃ niṣkrāmantī cālindaṃ vindamānā prāhṇetarām ahnāya nijālaya-vyaya-sambandhi dadhi katipayaṃ nicita-nicaya-granthir manthitum ārebhe | yasminn ahani saha-nandanāmanda-syandanārohiṇī rohiṇī praṇaya-maya-yantraṇayā nimantraṇayā śrīmad-upananda-mandiraṃ vindamānāsīt | parijana-nāryaś ca svasva-kāryātiśaya-paryāya-paryāpaṇāya gatāḥ | kāryātiśayaś cāyaṃ hāyana-śīrṣāyamāṇa-mārgaśīrṣāgame
jana-varga-mahita-mahendra-mahā-mahaḥ kula-paramparā-vihitaḥ sannihita āsīd iti |<BR>
<BR>
[2] tad evaṃ svayam eva sayatnī-bhūya vraja-rāja-patnī dadhi-cayam asakṛd adhimathnatī tasya nidrāyā drāghīyastvāya gāyantī tadeka-tānatayā tad-ānanam eva nicāyantī paritas tadīya-caritam eva jagau | yad uktaṃ śrī-bādarāyaṇinā-<BR>
<BR>
     yāni yānīha gītāni tadbālacaritāni ca |<BR>
     dadhinirmanthane kāle smarantī tāny agāyata ||iti | [BhP 10.9.2]<BR>
<BR>
[3] atra manthanaṃ yathā,<BR>
     śyāmā lola-dukūla-ratna-vilasat-kāñcī-cayenāñcitā<BR>
     taj-jhaṅkāra-karambita-dhvani-dhara-śrī-kaṅkaṇālaṅkṛtā |<BR>
     paśyantī tanayānanaṃ laghu-laghūnmīlan-nibhākṣi-dvayaṃ<BR>
     śrīmad-gopa-maheśvarī cala-bhujāmathnād abhīkṣṇaṃ dadhi ||JGc_1,8.1|| [śārdūlavikrīḍita]<BR>
[4] gānaṃ yathā-<BR>
<BR>
          gokula-pati-kula-tilaka tvam asīha |<BR>
     kṛta-sukṛta-vraja-racita-sukha-vraja, nayanānandi-samīha ||dhru||<BR>
     ānandodbhava-janma-mahotsava-nandita-gopa-samāja |<BR>
     pūta-nikāmṛti-nava-maṅgala-kṛti-valayita-gokula-rāja ||a||<BR>
     dhairya-nivartana-śakaṭa-vivartanam anu bhavyena parīta |<BR>
     satṛṇāvartaka-vāyu-nivartaka-parameśenānīta ||b||<BR>
     madhura-prāṅgaṇa-viracita-riṅgana jalaja-nayana supuṇya |<BR>
     nānā-keliṣu nṛtya-kalāliṣu darśita-vara-naipuṇya ||c||<BR>
     tarṇaka-vāladhi-śabalita-tanvadhi-valayita-mañjula-śobha |<BR>
     jaratī-nivahe kautuka-kalahe prabalita-mithyā-lobha ||d||<BR>
     māṃ mātaram anu sukham udvitanu pratataṃ satataṃ kṛṣṇa |<BR>
     drutam urarīkuru tanu-vṛddhiṃ puru-khelāvali-kṛta-tṛṣṇa ||e||<BR>
     tribhuvana-darśana-vismaya-marśana-niścita-vaiṣṇava-māya |<BR>
     hari-varivasyā-sukhadatamaḥ syā vigata-jarāmara-kāya ||f|| ||JGc_1,8.2|| | iti | [8 x 8 x 11]<BR>
<BR>
<BR>
[5] atha labdha-jāgaraḥ sa nityatā-śāli-lālitya-sāgaraḥ sapadi rudann iva samutthitavān, mātaram itavāṃś ca, yathā,<BR>
<BR>
     dīrgha-śvāsaṃ gātra-moṭa-prayuktaṃ<BR>
          netre mārjan jāgrad ambeti jalpan |<BR>
     krandan mantha-dhvānam ākarṇya bālaḥ<BR>
          śrī-gopālaḥ praskhalaṃs tāṃ jagāma ||JGc_1,8.3|| [rucirā]<BR>
<BR>
[6] tataś ca mātā bālyatā-ghaṭita-lālyatā-jaṭita-praṇayākula-kāku-lava-saṅkulatayā tena subhagākhaṇḍalena vighaṭite kṣubdha-daṇḍasya gati-maṇḍale svayaṃ payas-tananayoḥ stanayoḥ prasnavaṃ navakaṃ taṃ śāvakaṃ pāyayāmāsa |<BR>
<BR>
     payo varṣati dhārābhir varṣāvan medura-śriyaḥ |<BR>
     tasyāḥ payodhare suṣṭhu kṛṣṇaś cātakatāṃ gataḥ ||JGc_1,8.4|| [anuṣṭubh]<BR>
<BR>
[7] sā tatra gardhenārdhe tena pīte dhanye stanye netrānantara-gṛhāntara-santāpyamāna-payaḥ-santānānām utsekaṃ prati nirvivekatāṃ pratipadya sadya eva taṃ vihāya yad-drutavatī, drava-gamane tasya patana-bhītyā ca na taṃ gṛhītvā gatavatī |<BR>
<BR>
[8] madhukaṇṭha uvāca-kim ittham āttha? tāvan-mātrāya tasyāḥ kathaṃ kṣut-kṣāma-gātrād bāla-putrād anyatra yātrā yukti-pātrāyatām? sā hi vatsa-vatsalānām acchatā-bhāg-upamā |<BR>
<BR>
[9] snigdhakaṇṭhaḥ sahāsam āha sma, guro, puro' vadhīyatāṃ yad vātsalyavilāsa eva khalv ayam asyāḥ |<BR>
<BR>
[10] madhukaṇṭha uvāca-katham iva?<BR>
<BR>
[11] snigdhakaṇṭha uvāca-tathā hi, ye geha-dehādayas taṃ vināstamita-prāyā manyante sma, te tu taj-janmārabhya tan-mamatā-maya-mamatā eva tābhyāṃ pitṛbhyām abhyamanyanta | yad-dhāmārtha-suhṛt-priyātma-tanaya-prāṇāśayas tvat-kṛte [BhP 10.14.35] iti brahma-vākye vraja-mātrasyāpi tathā śrūyate, kim uta tayor iti | idaṃ ca mugdhaṃ dugdhaṃ dadhi ca tad-adhika-tat-pradhānatāvadhikam eveti sa-viśeṣatayāvagamyate |<BR>
<BR>
[12] tad evaṃ sati tasyāḥ seyaṃ bhāvanā- kleśam api viṣahya spṛhyamāṇāṃ nānā-nija-gṛhya-kriyāṃ sāmprataṃ na jānāti so' yaṃ bālaka iti dayanīyatayāsmadīyam eva khalv etadīya-kṛtyaṃ kṛtyam iti | so' yam evaṃ-vidha-sneha-vividha-vidhis tair eva boddhum adhyavasyate yaiḥ kṛtaṃ tarjana-tāḍanādikam api lālanā-mayatāṃ kalayati, kim utānyat? yataḥ,<BR>
     snehataḥ kvacana ruṭ prajāyate<BR>
          tasya vardhana-karī ca dṛśyate |<BR>
     medure' pi mudire tathā tathā<BR>
          vidyud-agnir asakṛd vivartate ||JGc_1,8.5|| [rathoddhatā]<BR>
<BR>
[13] tathā hi, tayor mitho hitayor ubhayor api caritam | dugdhāya gamana-samaye sā khalu tan-muditatā-nibandhanam idam uditavatī, vatsa, nirmañchanaṃ bhajāmi, kṣaṇaṃ tāvan manthana-gargarī rakṣatām, tvadīyaṃ payo vīkṣya yāvad drutam aham āyāmi iti | tataś ca-<BR>
<BR>
     yāvad vihāya pṛthukaṃ bata manthanāntād<BR>
          ambā yayau drutam asau tata āyayau ca |<BR>
     tāvat payodhara-yugaṃ hṛdaya-stha-vastra-<BR>
          knopaṃ vavarṣa pathi picchilatā yathāsīt ||JGc_1,8.6|| [vasantatilakā]<BR>
<BR>
[14] tad evam api sa tu nijārthite pratyarthite bhṛśam āvijate sma, yathā-<BR>
     tenātha kopa-sphuritāruṇādharaṃ<BR>
          sandaśya dadbhyām udasarji rodanam |<BR>
     daṇḍāhatāmatram akhaṇḍi cāśmanā<BR>
          nālambhi tasmin navanītam aṇv api ||JGc_1,8.7|| [vaṃśastha]<BR>
<BR>
[15] atra tu varṇayanti,<BR>
     dantendu-lekhāviśad ādharāruṇaṃ<BR>
          cakṣuś-cakora-dvayam aśru cādadhe |<BR>
     tadā śiśor asya karāmbu-janmanāpy<BR>
          ariṣṭam uddhūya balād vijṛmbhitam ||JGc_1,8.8|| [upajāti 12]<BR>
<BR>
[16] tad evaṃ kalaśāntarīṇe kālaśeye sarvato rīṇe parvāntaram api jātam, yathā-<BR>
<BR>
     tato gṛhābhyantara-śikya-lakṣitaṃ<BR>
          haiyaṅgavīnaṃ parigṛhya yatnataḥ |<BR>
     jaghāsa tatrorvaritaṃ tu pakṣaka-<BR>
          dvāreṇa nihnutya jahāra keśavaḥ ||JGc_1,8.9|| [upajāti 12]<BR>
<BR>
[17] sa ca yatno, yathā-<BR>
     kuñcīkṣepād argalām antaraṅgām<BR>
          alpāṃ muñcan sadma gatvā yuyoja |<BR>
     kṛtvā khaṭṭāṃ tatra niḥśreṇikābhāṃ<BR>
          kṛtvā sarpir guptam añcann apāgāt ||JGc_1,8.10|| [śālinī]<BR>
<BR>
     tataḥ kṣaṇād dugdham itaṃ tu mugdhatām<BR>
          ādhāya mātā sutam āgamad drutam |<BR>
     aprāpya taṃ tasya tu karma tad-vidhaṃ<BR>
          buddhvā sa-kopaṃ sa-sukhaṃ jahāsa sā ||JGc_1,8.11|| [upajāti 12]<BR>
<BR>
[18] tatra prathamaṃ śaṅkā-saṅkasukāyāṃ tasyāṃ yogamāyā-prakāśitākāśa-vāg eva hāsa-prakāśanasya bodhasya kāraṇaṃ jātam | [19] sā yathā-<BR>
     śiśu-madhu-kṛd atakṣan madhv asiddhaṃ pipāsan<BR>
          sarasija-mukulādhaś chedam ācarya paśyan |<BR>
     drava-vigalana-mātraṃ tatra nirvidya madhye<BR>
          kamalam aparam añcan prāpa tasmin madhūni ||JGc_1,8.12|| [mālinī]<BR>
kiṃ ca,<BR>
     śamayāñcakṛṣe dugdhaṃ<BR>
kṣubhitaṃ tat tava sudakṣatā kalitā |<BR>
     śamayasi yadi śiśu-kopaṃ<BR>
tādṛśam uccais tadā praśasyethāḥ ||JGc_1,8.13|| [udgīti]<BR>
<BR>
[20] tad evaṃ śrutvā hasitvā kālaśeya-leśādhyavaseyatānapahnava-caraṇa-cihnam īkṣitvā sādhakatamāntareṇa dvāra-yantraṃ mocayitvā ca sā punar evam ācacāra-<BR>
<BR>
     gatvā gṛhābhyantaram anyad apy asau<BR>
          dṛṣṭvā sutasyātula-cāpalaṃ prasūḥ |<BR>
     tadīya-vartmānugamena ca kramād<BR>
          ālokayal lola-vilocanaṃ ca tam ||JGc_1,8.14|| [upajāti 12]<BR>
<BR>
[21] tatra lola-vilocanatvam, yathā-<BR>
     havir abhihṛtavān ihāsmi dṛśyaḥ<BR>
          katham atha mātaram īkṣaṇaṃ nayāni |<BR>
     iti nayana-yugaṃ śruti-dvayāntar<BR>
          muhur iva veśayati sma bāla-kṛṣṇaḥ ||JGc_1,8.15|| [puṣpitāgrā]<BR>
<BR>
     adho-mukhī-kṛtya balād udūkhalaṃ<BR>
          niviśya tasyopari cañcalekṣaṇam |<BR>
     kīśāya sarpir dadataṃ prasūḥ sutaṃ<BR>
          vīkṣya smitaṃ prāpa tathā ca vismitam ||JGc_1,8.16|| [upajāti 12]<BR>
<BR>
     gūḍhaṃ pratasthe kṛta-moṣam ātmajaṃ<BR>
          dhartuṃ prasūr eṣa nirīkṣya cādravat |<BR>
     prasiddhir eṣā khalu lokataḥ śataṃ<BR>
          dṛśor mataṃ hartari bhartari dvayam ||JGc_1,8.17|| [upajāti 12]<BR>
<BR>
[22] sa khalu dṛptaḥ śākhā-mṛgas tu navanītānāṃ tṛptaḥ paṭa-veṣṭita-yaṣṭim etāṃ dṛṣṭvā drutam eva śākhām ārūḍhaḥ |<BR>
<BR>
     atha dravantaṃ sutam anvagāt prasūḥ<BR>
          prasūna-vṛṣṭi-pratha-keśa-bandhanā |<BR>
     kva yāsi re coravareti jalpitā<BR>
          nātisphuṭa-krandana-hāsa-sundaram ||JGc_1,8.18|| [upajāti 12]<BR>
<BR>
     tokaṃ dhartuṃ sā samīpe' pi śīghraṃ<BR>
          dhāvantī tat prāpa dhāvan na mātā |<BR>
     prāgañcantaṃ vāyu-vegāt pratīcī<BR>
          stokāmbhodaṃ yadvad ambhoda-vīthī ||JGc_1,8.19|| [śālinī]<BR>
<BR>
[23] atha pura-dvāraṃ na mātur gamana-dvāram iti matvā palāyana-grahilas tad-diśam eva jagrāha | jananī tu tadānīṃ tatrājanatāṃ jānatī tam evānuyātavatī | tataś ca,<BR>
     yadādravat pṛṣṭham anīkṣamāṇas<BR>
          tadā na lebhe pṛthuko jananyā |<BR>
     yadā bhayād vīkṣitavān sa paścāt<BR>
          tadā tayāsau jagṛhe kareṇa ||JGc_1,8.20|| [upendravajrā]<BR>
<BR>
[24] sa ca tathāpi-<BR>
     akṣiṇī drava-gamāya sākṣiṇī<BR>
          rodanaṃ krud-udaya-praṇodanam |<BR>
     cālanaṃ vapuṣi dhārṣṭya-pālanaṃ<BR>
          sṛṣṭavān avinayaṃ na mṛṣṭavān ||JGc_1,8.21|| [svāgatā]<BR>
<BR>
     nirmame prasabham ambayā mukhaṃ<BR>
          sammukhaṃ nijaśiśor yadā yadā |<BR>
     sarpir-arpita-vilepanaṃ tadā<BR>
          rūkṣaṇāya tad aghukṣad eṣa ca ||JGc_1,8.22|| [svāgatā]<BR>
<BR>
tataś ca-<BR>
<BR>
     vaṣṭi ced bata bhavān gṛha-muṣṭiṃ<BR>
          yaṣṭim ākalaya mat-kara-mṛṣṭām |<BR>
     ittham uccakitite kamalākṣe<BR>
          tāṃ jahau nijajahau vraja-rājñī ||JGc_1,8.23|| [svāgatā]<BR>
<BR>
     mā meti vadatā tena, cora coreti gīḥ-kalim |<BR>
     rahasā saha sā rājñī sahasā sahasātanot ||JGc_1,8.24|| [anuṣṭubh]<BR>
     aho rājāsi corāṇāṃ, corās tvat-pitṛ-gotrajāḥ |<BR>
     ity ādy acakalan mātā śiśunā gavya-coriṇā ||JGc_1,8.25|| [anuṣṭubh]<BR>
<BR>
kiṃ ca-<BR>
<BR>
     dadhi-maṇḍaḥ kathaṃ khaṇḍo? daṇḍo' yaṃ parameśituḥ |<BR>
     ghṛtaṃ kīśāya kaḥ prādād? asau yena vinirmitaḥ ||JGc_1,8.26|| [anuṣṭubh] iti |<BR>
<BR>
     śaṅke svāduṅkāram itthaṃ sadā tvaṃ<BR>
          yajñāṅgīyaṃ lekṣi haiyaṅgavīnam |<BR>
     evaṃ coraṅkāram ambā śiśuṃ taṃ<BR>
          praty ākrośanty ārdra-cittā babhūva ||JGc_1,8.27|| [śālinī]<BR>
<BR>
[25] tataḥ sa-saṃrambhaṃ vihasya, sarahasyam ucyatām, dambhaś ca mucyatām iti mātrā pṛṣṭaḥ sṛṣṭa-rodana-netraḥ putra uvāca-<BR>
<BR>
     tvayy udbhaṭaṃ pradravantyām aṅghryāḥ kaṭaka-ghaṭṭanāt |<BR>
     asphuṭad dadhi-maṇḍasya ghaṭaḥ, kā mama dhṛṣṭatā? ||JGc_1,8.28|| [anuṣṭubh]<BR>
     kīśo' yam īśa-nirdiṣṭaḥ praviṣṭaḥ sadma muṣṭaye |<BR>
     kṛṣṭaḥ sarpiḥ-parāmṛṣṭo mayā, kā mama duṣṭatā? ||JGc_1,8.29|| [anuṣṭubh]<BR>
     tathāpi tvām ātta-yaṣṭiṃ dṛṣṭvā dudrava coravat |<BR>
     tvaṃ punar māṃ vṛthā bhītam api dudrotha nirdayam ||JGc_1,8.30|| [anuṣṭubh]<BR>
<BR>
[26] atha sānutāpam iva mātā prāha-re vāco-yuktimattama corottama! tvaṃ narottama-jāto' pi vānara-priyo vānara-prakṛtir evāsi |<BR>
<BR>
[27] sutas tu sa-bhayaṃ sabhaya-pradānam apy uvāca-tato vanam eva praviśya sthāsyāmi |<BR>
<BR>
[28] atha mātā sabhayaṃ cintitavatī, ko jānīyāt, kuryād apīdaṃ mānī | tarhi tan-nibandhanaṃ bandhanam eva sandheyam, yad ekayā mayālaya-bālayor avadhānaṃ durdhānaṃ bhavitā | [29] spaṣṭaṃ tv idam uktavatī-<BR>
<BR>
     re caura cañcala-vilola-vilocana-śrī-<BR>
          nikṣipta-moha manuṣe vinivāraṇaṃ na |<BR>
     baddhvā bhavantam aham āśu calāmi gehaṃ,<BR>
          śaktir yadi prathayatāṃ kuru cauryam anyat ||JGc_1,8.31|| [vasantatilakā]<BR>
<BR>
[30] bandhodyame ruṣitatā-ruṣitaḥ putraḥ phut-kurvann iva sāsram uccair uvāca-amba, rohiṇi, saha sahajena kva gatāsi? tvayā rahitaṃ mām iyaṃ badhnāti, tad drutam iha samehi |<BR>
<BR>
[31] tad etad dūragatayā tayā nāvadhāryate sma, kintu parāḥ pāramparyeṇāvadhārya kṛtopālambha-caryāḥ kāścin nikaṭa-nikāyyā nāryaḥ parivārya militāḥ | sva-vācam iha smārayitum aikāgārikaḥ so' yaṃ bhavad-agāre' pi kāṃ kārim akārṣīt iti sūcayantya iva saha jahasuś ca |<BR>
<BR>
[32] tatas tad anavadadhatī kuntala-santāna-bandhād vighaṭitāṃ paṭṭa-ḍorīm ekām upasādya, sadyaḥ sadma-dvārāntar upasadyamānam udūkhalam anu vatsa-gala-bandhavad alagnam evāvalagne sa-nirbandhaṃ bandhum udyatavatī, stanandhayaṃ śikṣā-jananī jananī | sā tu dvy-aṅgulāṅga-nyūnājani |<BR>
<BR>
[33] tataś ca tasyā dhammillād udvāsyānyasyā vinyastatve' pi tad-avasthatāyāṃ dṛśyamānāyāṃ sāścaryam iva nāry-arpitair manthana-netrair bahubhir api pāraṃ na vavrāja vrajeśvarī | tataś ca-<BR>
<BR>
     tad-aṅge dvy-aṅgulābhāse sarve labdhāvakāśakāḥ |<BR>
     dṛśyante sma vaṭās tatra vidūrādrau ghanā iva ||JGc_1,8.32|| [anuṣṭubh]<BR>
<BR>
[34] tad etat paśyantībhiḥ parihasantībhir uktam, vraja-devi, niveditam evāsmābhiḥ; sa eṣa samunnatayā mohanatayā kaphallakam api vellayan loptra-mātra-sukalatānandī parāskandī sandīpyate iti |<BR>
<BR>
[35] sā prāha-kiṃ jānāty asāv adya-jātaḥ, kintu bhavatīnām eva kāpīyam avadyāvidyā yad antar asya pakṣa-pātinyaḥ samīkṣyadhve, bahir evānyathā vyavahāratayā viharantyaḥ stha |<BR>
<BR>
[36] sarvāḥ sahāsam ūcuḥ, tatrabhavati, bhavac-caraṇebhyaḥ śapatham ācarāmaḥ, nāsmākaṃ vismāpikeyaṃ vidyā vidyate iti |<BR>
<BR>
[37] sā ca cetasi vicāram ācacāra, tarhi garga-vacana-vargavat sakṛt kāpi bhāgavatī śaktir evāmum avaruṇaddhi, na cāyaṃ kiñcid api jānāti |<BR>
<BR>
[38] atheyam asyāścaryasya paryantaṃ paryālocituṃ tābhir eva gṛhād anyāny api manthana-dāmāni muhur muhur ānāyya sanirbandhaṃ bandham ādadhaty api gaty-antaraṃ na prāpa | tataś ca-<BR>
<BR>
     badhnatī na tu sutaṃ vrajeśvarī<BR>
          pāram āpa tad apāra-karmaṇaḥ |<BR>
     gharma-vāri-varimāṇam āvrajad<BR>
          vāra-vāram alakāvṛtīr api ||JGc_1,8.33|| [rathoddhatā]<BR>
<BR>
[39] tato yāvad eva yādava-deva-kulajasya tasya haṭhavattāyāṃ prayatnādhīr āsīt, tāvat tad-āgraho' pi graha-nigṛhīta ivābhūt | mātṛ-vaikalyena kalyamāna-manastve tu prathama-ḍorikā-dvaya-mātra-sambaddha-gātratayā baddha eva so' yam abudhyata | anyāni tu sarvāṇi dāmāni tasminn urvaritāny evādṛśyanta | [40] yogamāyā-nāminī tat-karma-kāriṇī hi tan-mano' nusāriṇī, yayā tan niṣpādya mātaraṃ praty, api bhrama evāyam iti pratyayaḥ pratyaham āsādyata | [41] atha labdha-sandhaṃ taṃ bandhaṃ dīrghatamayānyayā rajjvābadhya ca tayā tad-udūkhala-madhyaṃ babandha | [42] baddhvā ca mātā śikṣāṃ ghaṭayantī nija-kaṭhinatām eva tasmin haṭhini prakaṭayantī tābhir vihasantībhiḥ saha sa-narma-geha-karmaṇe gacchantī, tat-paripālanāya bālakān paritaḥ sthāpitavatī
|<BR>
<BR>
[43] tataś ca gatāsu tāsu kṣaṇaṃ kṛta-rodana-vinodaḥ, paścād bahala-khalaṃ praty udūkhala-nodanāya labdha-modaḥ sa tu baddha eva kevala-bāla-valitatayā prabalita-cāpala-śraddhas taiḥ saha prahasan khelann ulūkhalam etaṃ laghu laghu cālayām āsa, hārayāmāsa ca tair evolbaṇa-hāsatayā śulva-hāriṇīnāṃ labdha-śūnya-sādharmya-harmya-śreṇyā hāri-śikyita-nava-nava-nītādikam āhārayāmāsa ca | kintu, tat-karṣaṇa-maya-harṣa-prada-līlayā na ca kareṇa na cāpareṇa tad-uddāna-mocana-rocanatām avāpa |<BR>
<BR>
[44] tatra tu pura-dvāra-purastād-varti vātāvarta-vartita-nartanam iva yamalam arjuna-dvayam asya netra-vartmani vartate sma | krameṇa cāsau tayor antara eva vikramate sma iti |<BR>
<BR>
[45] etāvan mukta-kaṇṭham uṭṭaṅkayan snigdhakaṇṭhas tad-bhañjane kāraṇaṃ harer aiśvarya-pracāraṇam iti tat pratārayan kāraṇāntaram eva vyājahāra- [46] tataḥ sphuṭaṃ jhaṭiti parataḥ paryaṭitum utkaṇṭhayā tan-madhya-sambaddhenaivādhvanā niścakrāma, tad-adhvanas tu saṅkṣiptatayādhaḥ-kṣiptatayā tad udūkhalaṃ pratitaṣṭambhe |<BR>
<BR>
[47] atha sphuṭam asau vaṭītroṭanecchayā tat kṛṣṭavān | haṭhād ākṛṣṭe ca tasmin-<BR>
<BR>
     kuṭha-dvayaṃ kaṭakaṭa-śabda-mugja-<BR>
          vighaṭṭitaṃ sphuṭam aluṭhad dvayor diśoḥ |<BR>
     na dhī-dhṛtiṃ vadhira-vimugdhatām adhi<BR>
          vrajann adhi vrajam adadhāt prajā-vrajaḥ ||JGc_1,8.34|| [rucirā]<BR>
<BR>
     citraṃ tutroṭa tat tatra vajra-majjārjuna-dvayam |<BR>
     na punar mātṛ-vātsalya-nirbandha-maya-bandhanam ||JGc_1,8.35|| [anuṣṭubh]<BR>
<BR>
[48] ślokayanti cātra-<BR>
<BR>
     śyāmāṅga-dyuti kiṅkiṇi-dhvani-dharaṃ riṅgātiraṅga-pradaṃ<BR>
     karṣac chaśvad udūkhalaṃ khara-kharat-kāra-prakāra-pratham |<BR>
     visphūrja-pratimārjuna-dvaya-kaṭat-kārārjitāt kautukāt<BR>
     paryāvṛtta-nirīkṣaṇaṃ vraja-vadhū-lālyasya bālyaṃ stuve ||JGc_1,8.36|| [śārdūla]<BR>
<BR>
[49] atha tayor atyūrjitena visphūrjitena muhūrtārdham ārtatayā goṣṭhādhiṣṭhānā mūrcchām ṛcchantaḥ sthitāḥ, tan-nikaṭa-saṅghaṭṭinīm arbhaka-ghaṭāṃ vinā | sā tu tal-līlā-mādhurī-dhurīṇatayā citrākṛtir iva mitrāvalī na vitrāsam āsasāda | [50] dūrād api tad-ūrjitaṃ visphūrjitaṃ sambhrama-kāry avadhārya tu vraja-pati-mukhās tarkita-mukhās tad evābhipratasthire | satrā sa-trāsam atrābhidadhire ca-<BR>
<BR>
     vinā vātaṃ vinā varṣaṃ vidyut-prapatanaṃ vinā |<BR>
     vinā hasti-kṛtaṃ doṣaṃ kenemau pātitau drumau? ||JGc_1,8.37|| [anuṣṭubh]<BR>
     ajanya-janyam etāvaj jātā nirjanatā kutaḥ? |<BR>
     tasmāt tasmān mahā-garjān mūrcchām ārcchan vraje janāḥ ||JGc_1,8.38|| iti |<BR>
 [anuṣṭubh]<BR>
<BR>
[51] avadadhire ca tan-nikaṭa-taṭasthaṃ bhāsamāna-hāsa-vilāsa-mukham ulūkhalaṃ karṣantaṃ līlā-sukhaṃ varṣantaṃ bāla-gopālam | tena ca, kathaṃ, kathaṃ? iti kathayantas tam āvṛnvanta evāvatasthire |<BR>
<BR>
[52] sa tu pitaram anuvindamānam anucakranda | [53] pitā cāntaḥ-sambhrāntaḥ sann api tasya sāntvanāya mukha-mātraṃ hasita-pātram ācarann acirād eva taṃ vipāśayāmāsa | [54] sa-rodana-vadanaṃ vadanaṃ cumban vidann api muhuḥ papraccha ca, putra, kutratyaḥ sa khalu khala-buddhir yena colūkhale nirbandha-janita-baddhas tvam asi? iti |<BR>
<BR>
[55] sa tu pitari rataś cirataḥ śliṣṭa-kaṇṭhatayābhyarṇam āgataḥ karṇe varṇayāmāsa, tāta, mātaiva iti |<BR>
<BR>
[56] pitā tu tāṃ pūrvaṃ vigata-saṃvedatayā anantaraṃ tu svata eva jāta-nirvedatayā dūnāṃ veda sma | tata eva na sahasā rahasāpi paribhāṣitum iyeṣa | ajñatayāvajñayā na ca papraccha bālakān, kim idaṃ vṛttam? iti |<BR>
<BR>
[57] te tu svayam evocuḥ, sphuṭam anena kṛta-madhya-gamanena vistīrṇa-khale pura-sthale krīḍituṃ niṣkramya, vikṛṣṭa-tale tiryag-bhāvād acale cāsminn ulūkhale khaṭat-khaṭiti truṭitatām ṛcchat kuṭha-dvayaṃ jhaṭiti luṭhad-bhāvam ānarccha |<BR>
<BR>
[58] tataś ca khaṇḍitābhyām ābhyāṃ nirgatya kaṭaka-mukuṭa-kuṇḍalādi-maṇḍitau rociṣmad-vapuṣmantau śuṣmāṇau praṇamantau samantād etaṃ kim api santoṣayāmāsatuḥ | tad-uttaram uttarasyāṃ diśi prāsthiṣātām |<BR>
<BR>
[59] tad etad ākalya, bālānāṃ pralāpo' yam iti vatsalāḥ kalayāmbabhūvuḥ | anye tu sāṃśayikatānapeta-cetasaḥ prajātāḥ |<BR>
<BR>
[60] tataś ca kramād eka-dvy-ādi-prakramān militena vraja-janena samaṃ vraja-bhūpālaḥ sva-bālakenāṅkaṃ sad alaṅkṛtya nitya-kṛtya-kṛte kālindīm anuvindamānas tenānuṣajya nimajya tatraiva vipraiḥ svasti-vācanādikam ācarya, mahā-dānādikaṃ visarjya, nikāyyam āsajya ca, pūrvāhna-bhojanāya sasajja |<BR>
<BR>
[61] taj-jāyā tu taj-jābhyāṃ duḥkha-lajjābhyāṃ sajjatī gṛhād āgrahāc ca na niṣkrāntavatī, na ca gṛhāgatāḥ sambhāṣitavatī | sarvāsv arvāg eva nivṛttāsu, samādhānohinī rohiṇī gaurava-pātrībhiḥ paurogavībhiḥ pariveṣayāmāsa |<BR>
<BR>
[62] śrī-vraja-rājas tv avarātmajaṃ rāmam api samānīya tena sutena ca sārdhaṃ tayoḥ snigdha-kala-kolāhala-nidigdhaḥ sagdhim ācaritavān | tābhyāṃ mūrta-paramānanda-pūrtābhyāṃ muhūrtam ekaṃ viśramya ca samyag-īdṛg-auśīra-sukha-dhīra-cetā gavāgamana-ramya-samaye gosthānam āgamya go-dohanādi-kāryaṃ ca kārayati sma | [63] udavasitād atisitāṃ sitām ānāyya tayā sahitaṃ suhitaṃ saha sa-vayobhis tanayau stana-pāna-pratinidhitayā dhāroṣṇaṃ payaḥ pāyayāmāsa ca | śikṣayāmāsa ca tatra patra-puṭī-ghaṭanām |<BR>
<BR>
[64] atha punar api harmyam āgamya tābhyām ācarita-sāyam-bhojana-sukha-samāje vraja-rāje, saha-rohiṇīkās tadīya-santata-sukhābhīkāḥ svakula-māṇikya-lakṣmyaḥ sarvāḥ prāmāṇikyaḥ samāsādya nivedavatyaḥ-<BR>
<BR>
[65] rājan, kṛṣṇa-janany adya na bhuktavatī, na kenacid uktavatī ca vartate | tām anu sarvāś ca tathā vartante |<BR>
<BR>
[66] vrajarājas saha-duḥkha-hāsam uvāca-vayaṃ kiṃ kurmaḥ? roṣam anuvartamānā svayam eva sva-doṣaṃ paśyatu |<BR>
<BR>
[67] sarvāḥ sāsram ūcuḥ, hanta, sā khalv antar bahir apy atikomalā tavedṛśā-lāpena tāpenātimlāsyati |<BR>
<BR>
[68] vrajarājas tu sa-smitaḥ sutam apṛcchat, sva-mātaraṃ yāsyasi?<BR>
<BR>
[69] kṛṣṇa uvāca-nahi nahi, kintu tvām eva samayā samayān gamayiṣyāmi |<BR>
<BR>
[70] atha rāja-jyāyaḥ-prajāvatyaḥ sahāsam ūcuḥ-stanaṃ kasya pāsyasi?<BR>
<BR>
[71] kṛṣṇa uvāca-sitāsambhaviṣṇu dhāroṣṇaṃ payaḥ pāsyāmi |<BR>
<BR>
[72] sarvā ūcuḥ-kena krīḍiṣyasi?<BR>
<BR>
[73] kṛṣṇa uvāca-tātenaiva samam | tathā bhrātaram api saṅgaṃ gamayiṣyāmi |<BR>
<BR>
[74] vrajarāja uvāca-bhrātur mātaraṃ kathaṃ nānugacchasi?<BR>
<BR>
[75] kṛṣṇaḥ sa-roṣāsram uvāca-māṃ vihāyeyam apīyāya iti |<BR>
<BR>
[76] tad etad ākarṇya sāsrā rohiṇī nīcair uvāca-putra, kathaṃ kaṭhorāyase? mātā tava duḥkhāyate |<BR>
<BR>
[77] kṛṣṇas tad etad aśrṇvann iva sāsraṃ pitṛ-mukham īkṣate sma | rohiṇī tu saṅkarṣaṇaṃ tasya saṅkarṣaṇāya sañjñayā jñāpayāmāsa | tena gṛhīta-hastaḥ punar asau nirasta-tad-dhastatayā vidrutya pitur utsaṅga-saṅgī babhūva | tathābhavaṃś ca bhujābhyām avaguṇṭhita-tat-kaṇṭhaḥ kṛta-bāṣpa-vṛṣṭiṃ tad-dṛṣṭim eva paśyaṃs tam atīva vaśyam ācarann āsīt |<BR>
<BR>
[78] vraja-rājas tu mātary antaḥ-sneham asya paryālocya tad abhivyaktaye hastaṃ kiñcid udastaṃ vidhāyābhidadhe-putra, yadi vakṣi, tarhi bāḍhaṃ tāṃ tāḍayāmi |<BR>
<BR>
kṛṣṇas tu tad asahamānas tasya hastaṃ stambhayāmāsa | [79] tato vraja-rājaḥ punar vihasya nija-vatsalatayātīva sadayaṃ tadīya-mātur api hṛdayam adhiyan-putra, tava mātā yady evaṃ bhaviṣyati, tadā kiṃ kariṣyasi? ity anadhātor viruddhārthaṃ prayujya sa-parihāsam āha sma |<BR>
<BR>
[80] kṛṣṇas tu bālaka-bhāvenājasraṃ mātari sa-tṛṣṇaḥ sāsraṃ, kutra me mātā? tatra gamyatām iti sa-śaṅkaṃ rohiṇy-aṅkaṃ gatavān | [81] tataś ca, prahasita-kalakaleṣu sakaleṣu parama-sukhārohiṇyā rohiṇyānītaḥ so' pi veśma praviśya sa-rodana-modam ambālā-galaṃ lagnavān | tataś ca-<BR>
<BR>
     vatsa-mūrdhni cibukaṃ dadhatī sā<BR>
          dhenuvad valita-gharghara-śabdā |<BR>
     rodana-prathanayā dravad-ātmā<BR>
          rodayat parikarān api sarvān ||JGc_1,8.39|| [svāgatā]<BR>
<BR>
[82] atha tāsāṃ tv aneka-sāntvanayā labdha-śāntiḥ kiñcid vyañjita-mukha-kāntiḥ śrī-sumukha-kanyeyaṃ stanyena tanayaṃ prīṇayāmāsa | bubhuje ca sahāgrajātena tena parama-hitābhiḥ sahitā |<BR>
<BR>
[83] tad ārabhya tu saṅkocaṃ upalabhya vrajarāja-locana-gocaratāṃ vāsara-trayaṃ nāsāditavatī | dināntare tu pitṛ-nideśa-pāla-bāla-gopālenaiva celāñcale gṛhītvā nītā | tad-dinaś ca sa-narmāmodaṃ dāmodaraḥ iti vraja-vadhūbhir āhūyate sma, so' yaṃ śyāma-manoharaḥ iti |<BR>
<BR>
vrajeśvarīṃ stotum apīha kovidaḥ<BR>
          ko vā bhavel lokaga-loka-saṅgrahe |<BR>
     brahmāpi sarvo' pi ramāpi yat-kalā-<BR>
          kalāṃ ca nāñcīd iti bādarāyaṇiḥ ||JGc_1,8.40|| [upajāti]<BR>
<BR>
[84] so' yam asyā bādarāyaṇinā ghaṭita-samyag-udghaṭṭanaḥ śrīmān yaśaḥ-paṭaha-śabdas trailokyam eva ślokyatayā paryaṭann asti | tathā hi, nemaṃ viriñciḥ [BhP 10.9.20] ityādi |<BR>
<BR>
[85] śrī-rāmas tu nijānujaṃ sa-tṛṣṇam āha sma, smarasi, bhrātar, bṛhad-vane vatsyāvaḥ |<BR>
<BR>
[86] anujo' pi sa-smitam āha sma, āṃ āṃ, tatra krīḍām api kariṣyāvaḥ iti |<BR>
<BR>
[87] atha kathakaḥ samāpanam āha-<BR>
<BR>
     īdṛśas tanayo jātas tava gopa-maheśvara |<BR>
     yau vṛkṣāv api tau svasya divya-bhaktau vinirmame ||JGc_1,8.41|| [anuṣṭubh]<BR>
<BR>
[88] tad evaṃ vṛtte vṛtte sarve tat-tat-kathāṃ api tat-tat-parvaivānubhūya svaṃ svam āvāsam āsannavantaḥ |<BR>
<BR>
iti śrī-śrī-gopāla-campūm anu<BR>
dāmodarānumodo nāma<BR>
aṣṭamaṃ pūraṇam<BR>
 ||8||<BR>
<BR>
<BR>
*************************************************************<BR>
<BR>
(9)<BR>
atha navamaṃ pūraṇam<BR>
<BR>
śrī-vṛndāvana-deśe praveśaḥ<BR>
<BR>
[1] atha dināntare bhāsamānāyāṃ sabhāyāṃ śrī-vrajarājaḥ paryanuyuktavān, vatsa snigdhakaṇṭha, tau khalu vṛkṣau vraje saṅkalpa-pradatayā devatā-sadṛkṣau | tataḥ prāg-janmani kīdṛśāv, atra vā kasmād āgatau, samprati ca kīdṛśatayā kva gatau?<BR>
<BR>
[2] snigdhakaṇṭha uvāca-pūrvaṃ dhūrjaṭi-mitrād utpannavantau śrī-devarṣi-varye dhārṣṭyam anuṣṭhitavantau santau, pariṇāmataḥ paramānugraheṇa śrī-devarṣi-varya-kṛta-nigraheṇa vṛkṣatāyām api bhavagad-bhaktatām āgatavantau | pratibhavad-avatāram udbhavatas tasya bṛhadvana-stha-bhavad-gṛhasya tu sadeśe deśe yamalārjuna-veśena sthitavantau | etad-anantaraṃ ca nija-gatim āgatavantau parama-bhagavad-bhaktimantau ca jātavantau | samprati tu tad-bhakti-phala-vyaktim apy ākalayantau vartete |<BR>
<BR>
[3] vrajarājaḥ sakautukam uvāca-kathyatāṃ tathyaṃ, samprati kutra pratiyātau?<BR>
<BR>
[4] atha snigdhakaṇṭhaḥ sva-mukha-kamalaṃ namayitvā tuṣṇīm iva sthitvā ca madhukaṇṭhaṃ kaṭākṣeṇekṣāñcakre |<BR>
<BR>
[5] vrajarāja uvāca-saṅkucann iva kathaṃ nocitavān asi?<BR>
<BR>
[6] snigdhakaṇṭhaḥ sa-sambhramam uvāca-deva, vayaṃ kiṃ brūmahe? śrī-caraṇāḥ svayam eva vetsyanti |<BR>
<BR>
[7] vrajarājaḥ sasmitam uvāca-satyaṃ bhavad-uktaṃ punar-uktam eva bhavet, yato bhavato maunam evātra bravītīti rīti-vaśāj jñātavanta eva ca vayam | tathāpi, sva-mukhena sukhena yojayatu bhavān asmān |<BR>
[8] snigdhakaṇṭha uvāca-sarva-sukha-varṣi-śrī-devarṣi-caraṇānāṃ kṛpaṇa-viṣaya-kṛpā-kpta-tad-etad-gatī labdhamatī tāv eva sphuṭam āvām iti |<BR>
<BR>
[9] tad etad ākarṇya nirvarṇita-tan-mukhāḥ śrī-vrajarāja-pramukhāḥ samāhūya bhūyaḥ sa-kautukaṃ sa-sukhaṃ tau militavantaḥ | madhye samupaveśya nirīkṣitavantaś ceti | [10] punas tu tat-praśnānantaraṃ madhukaṇṭhaḥ krama-prāptāṃ kathāṃ prāha, [11] tad evaṃ vicitrāt pūrva-caritrād divasa-pañcakānantaraṃ śrīmān upanandaḥ sva-mandiraṃ vindamānaḥ sva-patnīṃ papraccha, adya sva-devara-nara-deva-gṛhe kiṃ gamana-maṅgalaṃ jagṛhe bhavatyā?<BR>
<BR>
[12] patnī prāha-atha kim, ko vā tad gamanaṃ vinā mano mānayituṃ śaknoti, kim uta bhavad-vidha-savidha-sambandhinas te vayam?<BR>
<BR>
[13] patir āha-viśeṣaś cet kathyatām |<BR>
<BR>
[14] patnī prāha-<BR>
<BR>
     yasmin prema-pracuraṃ  bhayam api tasmin vibhāvyate pracuram |<BR>
     yadvan netraṃ śaṅkā-viṣayas tadvan na karṇādi ||JGc_1,9.1|| [gīti]<BR>
<BR>
[15] tathā hi, yadyapi niravadyādhāna-vidhātṛ-mātṛ-prabhṛtibhī rakṣyete sabhībhir eva tau, tathāpi khela-velāyāṃ sambhālayitum apāraṇīyatayā sukalam eva vikalayataḥ | tatra cādyatanaṃ vṛttaṃ pratipadyatām-<BR>
<BR>
[16] tau bhavad-bhrātṛjau sa-nija-vraja-vrajeśvara-bhojya-sajjanāya janitāmodāyāṃ yaśodāyāṃ tadīya-sāhāyakā-rohiṇyām api rohiṇyām āśaṅkā-pātrīr dhātrīr vañcayitvā vidūraṃ cañcitavantau | yathā,<BR>
<BR>
     dhātrīṇām aparatra karmaṇi manāg dattātmanām agrataḥ<BR>
     savyāsavya-dṛśor dṛśor aviṣaye sāntarddhi-deśe ca tau |<BR>
     krīḍā-dambha-vaśāt kramād apagatau vidrutya dūra-sthitau<BR>
     tatrātha sva-suhṛdbhir uddhata-gaṇaiḥ kolāhalaṃ cakratuḥ ||JGc_1,9.2|| [śārdūla]<BR>
<BR>
[17] atha tathā nikṛtas tat-pālanādhikṛta-dhātrī-vargaḥ kṣaṇāt kṛtāvadhāna-sargaḥ śīghram eva kṛtānumārgaḥ krameṇa svasyākāraṇam akāraṇatām āsāditam avadhārya nijeśvaryor āvedayāmāsa |<BR>
[18] tāvac ca tato' py atidūraṃ gambhīra-sarit-tīraṃ gatāv ākarṇya pūtanā-sūdana-prasū rāmāmbālām eva tayoḥ saṅkalanāya cālayāmāsa | æhanta, na jāne khalv arjuna-yugalavad durjana-preryamāṇatayā kaścid anokaho vā nadyavaroho vā skhalatīti mayi pāka-karma-vipākāvaruddhāyāṃ satvaraṃ tvam eva svayaṃ yāhi' iti |<BR>
     sā ca tatra gatā śīghraṃ vyagrī-bhūtāṅga-mānasā |<BR>
     sarit-tīra-gataṃ kṛṣṇaṃ bhagnārjunam athāhvayat ||JGc_1,9.3|| [anuṣṭubh]<BR>
<BR>
[19] tataś ca krīḍā-raṅgākulatayā tad anaṅgīkartari saṅgīśitari kṛṣṇe kṛṣṇāgraje ca tad-anuga-tṛṣṇe, sā parivṛtya sadmāgatya tasya kiñcid bhaya-sthānaṃ prabhava-sthānam eva prasthāpayāmāsa |<BR>
<BR>
[20] tataś ca tan-mātā ca gatvā-<BR>
<BR>
     krīḍantaṃ tanayaṃ bālair ativelaṃ sahāgrajam |<BR>
     vīkṣya stana-miṣāt snehaṃ varṣantī hūtim ātanot ||JGc_1,9.4|| [anuṣṭubh]<BR>
<BR>
[21] na tu sahasā samīpam āpa tat-palāyana-śaṅkayā | āhūti-mādhurī ceyam āsvāda-dhurīṇatāṃ nīyatām-<BR>
<BR>
     kṛṣṇa kṛṣṇāravindākṣa<BR>
tāta ehi stanaṃ piba |<BR>
     alaṃ vihāraiḥ kṣuc-chrāntas<BR>
tad bhavān bhoktum arhati ||[BhP 10.11.15] iti |<BR>
<BR>
[22] tathāpi mithaḥ saṅgharṣayataḥ krīḍā-tarṣavantaṃ tam anāgacchantaṃ dharṣayantī, vicchiduratā-vidhur asajātīya-snehasya dvitīya-pātram ādṛta-sva-vacana-mātratayāvaśyam eva vaśyaṃ śrī-bala-bhadram eva sānukrośaṃ cukrośa-<BR>
<BR>
he rāmāgaccha tātāśu sānujaḥ kulanandana |<BR>
     prātar eva kṛtāhāraḥ krīḍāśrānto' pi putraka ||<BR>
     pratīkṣate tvāṃ dāśārha bhokṣyamāṇo vrajādhipaḥ |<BR>
     ehy āvayoḥ priyaṃ dhehi, svagṛhaṃ yāta bālakāḥ ||[BhP 10.11.16-7]<BR>
<BR>
[23] tato mātṛ-harṣaṇāya nivartayituṃ kṛṣṇaṃ karṣati saṅkarṣaṇe, sacchala-protsāhanaṃ tam eva bhaṇati sma-<BR>
<BR>
     dhūli-dhūsaritāṅgas tvaṃ tāta majjanam āvaha |<BR>
     janmarkṣaṃ te' dya bhavati viprebhyo dehi gāḥ śuciḥ ||[BhP 10.11.18]<BR>
<BR>
[24] punas tadānīm eva gṛhād āgatān bālān ākalayya spṛhāṃ bṛṃhayantī babhāṣe,<BR>
<BR>
paśya paśya vayasyāṃs te mātṛ-mṛṣṭa-svalaṅkṛtān |<BR>
     tvaṃ ca snātaḥ kṛtāhāro viharasva svalaṅkṛtaḥ ||[BhP 10.11.19]<BR>
<BR>
[25] tad evaṃ bālyam evārabhya vipra-poṣaṇād ātmanas toṣa iti tad ārambhāya stambhamānam āhvānādi-lakṣyeṇa laghu laghu samīpam āsannā sa-rāmaṃ rāmānujaṃ bhujayor gṛhītvā gṛham ānināya |<BR>
<BR>
[26] tataś ca, janmarkṣaṃ te iti mithyā-kathyamānam api tena gṛhītaṃ nitarām eva gṛhītavatī vrajarāja-gṛhiṇī tat parva, yatra duṣṭa-dṛṣṭi-nivāraṇāya sa-yantrā mantrā muhur vinyāsam ūhuḥ |<BR>
<BR>
[27] tad evam avadhāya sa sarva-darśaḥ śrīmān upanandaḥ parāmamarśa, satyam āśaṅkitaṃ prajāṃ prati prajāvatyor anayoḥ prajāvatyoḥ, yad idaṃ goṣṭha-prakoṣṭham avaduṣṭam iva dṛśyate | bhavatu, vrajarāja-samājam anu vicārayiṣyāmaḥ |<BR>
<BR>
[28] tatpatnī prāha-vicāraḥ punas tatrabhavaty eva sthāsyate |<BR>
<BR>
[29] atha prātar eva go-vraja-vrajānta-sthāyāṃ sarvāsthāspada-vrajarāja-samāja-rājamānāyām āsthānyāṃ militā gopālā gopāla-nādi-saukaryaṃ nātreti paryālocayāmāsuḥ-<BR>
<BR>
[30] ciravāsenotsannatāsanna-vanatayā bṛhadvanasya | tatra tu vayo-jñānābhyāṃ vṛddhaḥ śrī-rāma-kṛṣṇa-premṇā samṛddhaḥ svāṅka-palyaṅkaṃ sad-alaṅkariṣṇunā madhye madhye ca cibukaṃ gṛhītvā vitatha-praśnam ācariṣṇunā tat tadā krīḍanaka-yācñā-satṛṣṇena kṛṣṇena labhyamānānandaḥ śrīmān upanandaḥ prāvocad akhila-rocanam | iha ca vrajarājasya saṅkocam avalocayan bāla-prajā-mātrasya hita-pakṣam upalakṣayāmāsa | yathā-<BR>
<BR>
     æiha na stheyam' itītthaṃ vraja-hitam uktaṃ bhavadbhir yat |<BR>
     tat punar atibālānāṃ hita-pradhānaṃ mama sphurati ||JGc_1,9.5|| [upagīti]<BR>
     sahajani-janite yan mama para-para-yatnena rakṣite' py atra |<BR>
     jātaṃ viplava-jātaṃ, tasmāt kiṃ syād ihorvaritam? ||JGc_1,9.6|| [āryā]<BR>
     tat-tad-upadrava-jāte kevala-parameśitū rakṣā |<BR>
     tasmin bhāraṃ dadyād iti ca na khalu tat-parair iṣṭam ||JGc_1,9.7|| [udgīti]<BR>
     calatā dvayam anucintyaṃ: tyājyaṃ gamyaṃ ca yad dhāma |<BR>
     tyājyaṃ duḥkha-nidānaṃ, gamyaṃ sukhitā-nidhānaṃ tu ||JGc_1,9.8|| [upagīti]<BR>
     sthānaṃ tad apadeyaṃ, yad iha paratra ca ghaṭeta duḥkhāya |<BR>
     bṛhad-ākhyaṃ vanam anupadam aihika-duḥkhāya sāmprataṃ jātam ||JGc_1,9.9|| [gīti]<BR>
     sthānaṃ tad upadeyaṃ, yad iha paratra ca ghaṭeta saukhyāya |<BR>
     vṛndāvanāraṇyaṃ cādaḥ samasta-sukhatamam atīva puṇyaṃ ca ||JGc_1,9.10|| [gīti]<BR>
     govardhana iti nāmā yatrāraṇye giriḥ sphurati |<BR>
     tat khalu go-jātīnāṃ gopānāṃ cāsti sarvasvam ||JGc_1,9.11|| [upagīti]<BR>
     gopāḥ kānana-karadā grāmādīnāṃ viniścayābhāvāt |<BR>
     tad apara-kānana-gamane rājñāṃ cājñā svataḥ-siddhā ||JGc_1,9.12|| [āryā]<BR>
     sukhato bhayato vā yat kṛtyaṃ kartavyatāṃ yāti |<BR>
     śīghraṃ yat khalu kāryaṃ valayati śaṅkām alaṃ vilambas tu ||JGc_1,9.13|| [udgīti]<BR>
     utthātavyaṃ tasmād asmāt sadyo na kāryam ālasyam |<BR>
     tulitā hy udyama-kalanā kṛtyaṃ yad yad yadā kriyate ||JGc_1,9.14|| [āryā]<BR>
     iyam asmākam udīkṣā yuṣmabhyaṃ yadi tu rocamānā syāt |<BR>
     para-vīkṣite' pi vastuni bahu-sammatir utsavaṃ dugdhe ||JGc_1,9.15|| [āryā]<BR>
     bhavati tu ced iha bhavatāṃ samarthanā tarhi gāvaḥ prāk |<BR>
     samyak pāyita-vatsāś carantu vṛndāṭavī-vartma ||JGc_1,9.16|| [upagīti]<BR>
     paścāt paṭa-gṛha-śakaṭāny aṭantu gṛhyaṃ samastam ādāya |<BR>
     vidhi-vidhi-siddhā seyaṃ vrajanād vrajatā hi goduhāṃ sadane ||JGc_1,9.17|| [gīti]<BR>
tataś ca,<BR>
     tad vākyaṃ paśupa-samūham ūha-śūnyaṃ<BR>
          svārthāya svayam anugamya kalpate sma |<BR>
     sādharmya-spṛśi mṛdi paśya bīja-bhedaḥ<BR>
          sphītaḥ syāt phalati ca tatra nāparatra ||JGc_1,9.18|| [praharṣiṇī]<BR>
<BR>
[31] tad evaṃ paurṇamāsīm api vijñāpya samanujñāpya purataḥ prasthāpya ca śīghram utthāpyatāṃ vrajaḥ iti dundubhi-nirghoṣaṇayā kṛta-poṣaḥ so' yaṃ ghoṣaḥ sva-niruktim evātiriktatayā vyaktavān | gavyānāṃ mānuṣyakānām api kolāhalān mahā-ghoṣāspadatā hi ghoṣatā nirdiṣṭā | yathā,<BR>
<BR>
     tadā vraje kalakala-koṭir utthitā<BR>
          hihī-hihī-jihi-jihi-kāra-miśritā |<BR>
     ghaḍad ghaḍad ghaḍad iti śākaṭā-ravaḥ<BR>
          sa-vādyakaḥ punar akhilaṃ-gilaḥ sthitaḥ ||JGc_1,9.19|| [*jabhajasaga]<BR>
<BR>
     āropyānasi vṛddhādīn svayam ūḍha-śarāsanāḥ |<BR>
     gauraveṇa gavāṃ gopā yayur vikramamāṇatām ||JGc_1,9.20|| [anuṣṭubh]<BR>
<BR>
[32] tataś ca saṅkrīḍati śakaṭa-varge saṅkrīḍamāne sati,<BR>
     śakaṭa-gṛhāṭana-caryāṃ paryākalayan vidūra-go lokaḥ |<BR>
     vyatiṣajyāvadad etad grāmaḥ kaścic cariṣṇur astīti ||JGc_1,9.21|| [gīti]<BR>
pathi tu,<BR>
     eko dhāvati kaścanāhvayati ko' py atrottaraṃ bhāṣate<BR>
     kaścit tatra nivṛtya gacchati nijaṃ sambhālayaty anyakaḥ |<BR>
     sarvo gāyati kṛṣṇa-bālya-caritaṃ bāṣpāyate stambhate<BR>
     svidyaty ejati romaharṣam ayate vaivarṇyam āsīdati ||JGc_1,9.22|| [śārdūla]<BR>
<BR>
     ārūḍha-śakaṭā gopyo vyūḍha-navya-pariṣkriyāḥ |<BR>
     amandaṃ jagur ānandād ānandān nanda-nandanam ||JGc_1,9.23|| [anuṣṭubh]<BR>
yathā,<BR>
     nanda-mahī-pati-jāta nanda yaśodā-māta |<BR>
     janma-mahā-maha-digdha ramita-samasta-snigdha ||dhru |<BR>
     sparśādita-viṣa-yoṣa aparicitāpada-doṣa |<BR>
     śakaṭa-vighaṭṭana-śeṣa gokula-puṇya-viśeṣa ||<BR>
     kṛta-nāmabhir abhirāma santata-rāmā-rāma |<BR>
     riṅga-bhṛtāṅga-naraṅga aṅgīkṛta-sakhi-saṅga ||<BR>
     laṅghita-māruta-cakra nandita-gokula-śakra |<BR>
     vatsa-vimocana-moda vraja-jana-śarma-yaśoda ||<BR>
     sarvānandana-caurya tasmin darśita-śaurya |<BR>
     ayi dāmodara-līla akhila-sukha-prada-śīla ||JGc_1,9.24|| [2 x 3 gaṇas] iti |<BR>
<BR>
[33] tad evaṃ gāyantyas tad-darśanasya nāthamānā vyatyatikrāmanti sma-<BR>
<BR>
     tadā yaśodā-rohiṇyāv ekaṃ śakaṭam āsthite |<BR>
     rejatuḥ kṛṣṇa-rāmābhyāṃ tat-kathā-śravaṇotsuke ||[BhP 10.11.34]<BR>
<BR>
[34] tatra sthitir, yathā:<BR>
     maṇi-khacita-suvarṇa-citra-varṇe<BR>
          śuci-mṛdu-tulikayānukūla-madhye |<BR>
     gṛha-nibha-śakaṭe virejatus te<BR>
          suta-ruci-rociṣi rohiṇī-yaśode ||JGc_1,9.25|| [puṣpitāgrā]<BR>
<BR>
[35] tat-kathā tu dvi-vidhā, tat-sambandhinī, tat-kartṛkā ca | pūrvā yathā,<BR>
<BR>
     snigdhā nāryaḥ śakaṭam abhito mātarau putrayos tair<BR>
     jñātājñātair akhila-caritair dhinvate smāviśeṣāt |<BR>
     premṇaḥ seyaṃ prakṛtir akhilāścarya-rūpā yad uccaiḥ<BR>
     sarvaṃ svīyaṃ viṣayam amanaḥ-spṛṣṭa-tulyaṃ karoti ||JGc_1,9.26|| [mandākrāntā]<BR>
<BR>
[36] uttarā yathā-<BR>
<BR>
kṛṣṇa uvāca-mātaḥ, kva nu khalu gacchantaḥ sma?<BR>
<BR>
[37] mātā prāha-putra, vṛndāvana-nāmani vana-dhāmani |<BR>
<BR>
[38] kṛṣṇa uvāca-kadā sadanam āyāsyāmaḥ?<BR>
<BR>
[39] mātā sasmitam āha-vatsāsmad-anuṣaṅgata eva saṅgacchamānaṃ tad āste |<BR>
<BR>
[40] kṛṣṇa uvāca-kva nu nirūpyatām?<BR>
<BR>
[41] rāmaḥ prahasann āha-kṛṣṇa, pākādi-nitya-kṛtya-sanniveśa-deśādhaḥ-pradeśān mahā-śakaṭa-veśān gṛhān nikaṭata evāṭataḥ paśya |<BR>
<BR>
[42] kṛṣṇaḥ sāścaryaṃ dṛṣṭvā śrī-rāmaṃ spṛṣṭvā jahāsa, punar uvāca ca, tathyam idaṃ kathyate sma | yasmād vidūra-kṣitigā api kṣiti-ruhās tathā lakṣyante |<BR>
<BR>
[43] mātā tu rohiṇyā saha sa-hāsam āha sma, putra, ta ete tu na kutracana ca gacchanti, kintu samprati tathā pratīyante mātram |<BR>
<BR>
[44] kṛṣṇaḥ sa-tṛṣṇam uvāca-bhavatu, tad vṛndāvanaṃ kutra?<BR>
<BR>
[45] rohiṇy āha-putra, yamunāyāḥ pāre |<BR>
<BR>
[46] rāma uvāca-ekā yamunā dūrataḥ paścān nyastā, purataḥ kim anyāpy asti?<BR>
<BR>
[47] mātā sahāsam āha-putra, kutracid api manāg api na vicchinna-gamanā sā |<BR>
<BR>
[48] rāmas tu mātṛ-mukhaṃ sāścaryatayā sa-sukha-caryaṃ paśyati sma | [49] kṛṣṇa uvāca-tatra-bhavatā kila na tarkitaṃ, yat khalv ita iva tatrāccha gacchantī sā dṛśyate sma |<BR>
<BR>
[50] tad evaṃ tayoḥ sollāsaṃ hāsaṃ bibhratoḥ punaḥ kṛṣṇaḥ sa-tṛṣṇam uvāca-laghu-mātaḥ, kā tatra śāta-sampad asti yad etāvatā prayāsena prayāsyāmaḥ?<BR>
<BR>
[51] rohiṇy āha-putra, krīḍā-sthānāni krīḍanakāni ca bahūni santi |<BR>
<BR>
[52] kṛṣṇaḥ saharṣaṃ saṅkarṣaṇa-niṣkalaṅka-vidhor aṅkaṃ nija-śyāma-dhāmnālaṅkurvann eva sāṅga-praṇayatayā samuttānitāṅgas tan-mukham unmukhaṃ paśyan vihasan vilasan muhur luṭhati sma | [53] saṅkarṣaṇas tu tan-mukham anu mukhaṃ nidhāya muhur vihasita-līlāṃ vidhāya cirāya taṃ hāsayati sma |<BR>
<BR>
[54] atha yamunā-taraṅga-saṅgha-saṅgata-māruta-digdha-snigdha-vana-lekheyam āsannā iti mātṛ-yugala-saṃlāpaṃ niśamya samyag utthitaḥ kṛṣṇaḥ saṅkarṣaṇa-saṅkaraḥ prāg ajñātān jñātān api naga-mṛga-khagān hasantībhiḥ skhalita-dantībhir vivādataḥ sarvān apūrvān iva pṛcchann uttaram āyacchaṃś ca tat-kūlānukūla-vanam āsasāda |<BR>
<BR>
[55] tatra praśnottare yathā-<BR>
<BR>
     ko' sau vṛkṣaḥ samantād aniśa-cala-dalaḥ? pippalaḥ | ko' ṇḍa-koṭiṃ<BR>
     sūte? soḍumbarākhyaḥ ka iha ghana-jaṭā-vyāpta-mūrtir? baṭaḥ saḥ |<BR>
     itthaṃ navyāṃ vanāntar-gatim anu jananī-ḍimba-saṃvāda-jātaṃ<BR>
     lokaṃ pīyūṣa-varṣair asukhayad akhilaṃ tatra tatrāticitram ||JGc_1,9.27|| [sragdharā]<BR>
<BR>
kiṃ ca-<BR>
<BR>
     gaurāḥ kṛṣṇa-pradhānāpluta-gati-paśavaḥ ke ramante? hariṇyaḥ<BR>
     ke vāmī sairibhāśva-pratima-tanudharā? rohiṣākhyāḥ prasiddhāḥ |<BR>
     ke śṛṅgānekaśākhā-śavalita-vapuṣaḥ? śambarākhyās tad evaṃ<BR>
     mātur gīr-jñāta-nāmā sa jayati sa-balo nanda-gopāla-bālaḥ ||JGc_1,9.28|| [sragdharā]<BR>
<BR>
api ca-<BR>
     citraḥ ko' pi? mayūraḥ ka iha mṛdukuhūgāyakaḥ? kokilākhyaḥ<BR>
     ko vaktuṃ vaṣṭi vāṇīṃ naravad api? śukaḥ      puṣpagaḥ kaś ca? bhṛṅgaḥ |<BR>
     itthaṃ mātṛ-dvayena prathama-vana-game saṃlapantau hasantau,<BR>
     bālau gopāla-rāmau vraja-kula-mahilāḥ śarmabhiḥ siñcataḥ sma ||JGc_1,9.29||                                             [sragdharā]<BR>
     athāgatās taraṇi-sutā-taṭaṃ vraja-<BR>
          prajā-vrajāḥ sa-śakaṭa-dhenu-saṅkaṭam |<BR>
     sa-sambhramaṃ taritu-manastayā ca te<BR>
          parasparaṃ kalakala-kīrṇam abhraman ||JGc_1,9.30|| [jabhasajaga]<BR>
<BR>
[56] tataś ca dvāv api bhrātarau mātarau vihāya, paramam unnatatamaṃ vrajeśituḥ pituḥ śakaṭam āgatāv, ūrdhva-sthityā dalad-indīvara-sundaratā-śāli-kālindīṃ prāṇi-vṛnda-prīṇi vṛndāvanam api phulla-dṛśā dadṛśatuḥ |<BR>
<BR>
[57] śrī-vrajeśvarādayas tu parasparam ūcuḥ-aho, rūpam iha pārīṇa-vanyā-sambandhinyā bhāsvat-kanyāyāḥ, yā khalu pratibimba-saṃvalanayā vṛndāvanāntam antar-vahantī vicitra-citra-paṭṭa-paṭavad ācarati | [58] aho madhurīṇāṃ sādhu-rītir asya ca vṛndāvanasya, yat khalu nīlābhaṃ sita-pīta-lohita-prasūnālibhir niḥsarad-āsāra-vidyotamāna-vidyut-kānti-rohita-rohita-nīrada-vad ābhāsamānaṃ dūrato' py amṛta-pūram arpayati | yasya cākṛṣṭa-tripiṣṭapa-pada-ṣaṭpada-padatayā vyakta-daurlabhyaṃ samākarṣi-saurabhyaṃ ghrāṇābhyāgatānāṃ dūram ārabhya pratyudgami sabhājaka-sabhya-vṛndam iva labhyate | [59] yasya ca vicitra-patri-kṛtrima-kala-kalila-kākalī-saṅkula-kolāhala-kulam ākarṣaṇa-mantra ivārtha-grahaṇaṃ vināpi sa-karṇakaṃ janyuṃ nijāśrayābhyarṇam
ākarṣati |<BR>
<BR>
[60] tad evaṃ paśyatoḥ śṛṇvator api sa-tṛṣṇayo rāma-kṛṣṇayor gopāḥ gāḥ pārayituṃ vyāpāraṃ kārayāmāsuḥ,<BR>
     nīraṃ taraṇi-kanyāyās tīraṃ ca taraṇe tadā |<BR>
     go-mayaṃ gomaya-mayaṃ kṣaṇād ajani sarvataḥ ||JGc_1,9.31|| [anuṣṭubh]<BR>
<BR>
[61] tīrṇāsu goṣu tathā karṇīrathād avatīrṇāsu parijana-paricchada-sahitāsu gopa-vanitāsu, kāśa-kuśa-śara-vaṃśa-varair alaṅkarmīṇa-nirmita-paraspara-naddha-plava-rājī rāja-paddhatir ivāsambādhatayā sādhitā | [62] tataś ca pārāvārīṇa-bhūmyor ekatāyāṃ kṛtāyām avārīṇam iva pārīṇam madhupurī-kālīya-hradayor antarālaṃ tad vana-bhāgaṃ sarva eva gāyantaḥ prahasantaḥ krīḍantaś ca śakaṭa-ghaṭayāpi praviviśuḥ | tad evam evoktam,<BR>
<BR>
     vṛndāvanaṃ sampraviśya sarva-kāla-sukhāvaham |<BR>
     tatra cakrur vrajāvāsaṃ śakaṭair ardha-candravat ||[BhP 10.11.35] iti|<BR>
<BR>
[63] rāma-kṛṣṇāu ca baddha-tṛṣṇāv āsādita-tīropakaṇṭhāv utkaṇṭhayā bhuvi śakaṭād utplutau pluta-samplutāhvānataḥ sukha-samanvitaṃ sakhīn anvag vidhāya pratyagram api pratyagrāyamāṇa-vaicitrī-gahaṇaṃ gahanam avagāhamānau savyāpasavyayoḥ paśyantau caraṇa-cāritām evācaritavantau | tadā ca kim anyad varṇanīyam, samastaṃ vṛndāvanam api kṛṣṇena spṛṣṭaṃ hṛṣṭam eva nirṇīya parāmṛṣṭam | yataḥ,<BR>
<BR>
     yad gānaṃ vipinasya kokila-kale nṛtyaṃ latā-vibhrame<BR>
     romṇām utthitam aṅkure ca kavitaṃ yogyān nidānādṛte |<BR>
     tan mithyā yadi kṛṣṇa-saṅgati-vaśāt tasmiṃs tathā varṇyate<BR>
     satyaṃ tarhi sadāpi tat tad akhilaṃ yasmād darīdṛśyate ||JGc_1,9.32|| [śārdūla]<BR>
<BR>
[64] tataś ca tau kvacid vikramaṇena kvacit tu snigdha-jana-skandhādy-ākramaṇena bandhubhir āsvādyamānānavadya-lālityāmṛtau śubha-śakuna-sambhṛtau vatsa-krīḍanābhidha-yamunā-ghaṭṭataḥ saṭṭīkarākhyaṃ pradeśam āsedatuḥ |<BR>
<BR>
[65] athāvataraṇa-turya-ghoṣa-jāte rājñā samanujñāte, taṃ paścān nidhāya dakṣiṇa-paścimām agre vidhāya sarve samākīrṇa-vistīrṇa-deśatayāvatīrṇāḥ |<BR>
<BR>
loka-hūti-vyakta-ceṣṭaṃ tadā nandādi-veṣṭitam |<BR>
     vṛndāvanam idaṃ reje supta-jāgarita-prabham ||JGc_1,9.33|| [anuṣṭubh]<BR>
     tatra cakrur vrajāvāsaṃ śakaṭair ardha-candravat |<BR>
     yad-antaḥ-pūritaṃ gobhiḥ krameṇa ghana-rītibhiḥ ||JGc_1,9.34|| [anuṣṭubh]<BR>
śrī-hari-vaṃśe ca,<BR>
     niveśaṃ vipulaṃ cakre gavāṃ caiva hitāya ca |<BR>
     śakaṭāvarta-paryantaṃ candrārdhākāra-saṃsthitam ||iti | [2.9.20-1]<BR>
<BR>
[66] evaṃ taddine śakaṭair eva cakruḥ, dināntare tu,<BR>
     kaṇṭakībhiḥ pravṛddhābhis tathā kaṇṭakibhir drumaiḥ |<BR>
     nikhātocchrita-śākhābhir abhiguptaṃ samantataḥ ||iti | [2.9.22]<BR>
<BR>
     go-purasya puraḥ kṛtvā govardhana-dharādharam |<BR>
     gopa-vāsaḥ sa tatrāsīn nagopa-vasatir yataḥ ||JGc_1,9.35|| [anuṣṭubh]<BR>
     paurastya-vastya-tyāge' pi tat-tan-maryādayācitaḥ |<BR>
     vrajākāras tathaivāsīt kṛṣṇāpāre yathā sthitaḥ ||JGc_1,9.36|| [anuṣṭubh]<BR>
<BR>
     aṣṭa-krośīm āyataṃ goṣṭham etan<BR>
          madhye tasmin vistṛtaṃ cārdham asyāḥ |<BR>
     etan mānaṃ cātra lokasya dṛṣṭyā<BR>
          śaktyānantācintya-dhāmatvam eva ||JGc_1,9.37|| [śālinī]<BR>
<BR>
     madhye rājñaḥ sadma tat-pārśvatas tad-<BR>
          bhrātṝṇāṃ tad-bāhyatas tat pareṣām |<BR>
     yadvat premaṇy antaraṅgādi-rītir<BR>
          vāse' pi syād aucitī tadvad eva ||JGc_1,9.38|| [śālinī]<BR>
<BR>
[67] atha tatra parama-śarmaṇā gamyamāna-samaya-vraje pūrvavad vraje krīḍā-ratayor api tayor vana-didṛkṣā punar atīva vilakṣaṇā jātā | tataś ca pratidinam api gavāvanāya vanāya prayātena tātena samaṃ samantata eva vrajataḥ sma | yatra-<BR>
<BR>
     vṛndāvanaṃ govardhanaṃ yamunā-pulināni ca |<BR>
     vīkṣyāsīd uttamā prītī rāma-rāmānujātayoḥ ||JGc_1,9.39|| [BhP 10.11.36]<BR>
<BR>
yathā,<BR>
     prādhānyād atidivya-vṛkṣa-vitater vṛndāvanaṃ ratna-bhū-<BR>
     palyaṅkānvita-pīṭha-jetṛ-dṛśadāṃ vṛndasya govardhanaḥ |<BR>
     glau-cūrṇodbhava-raṅga-bhūmi-vijayi-sthalyāvaler aṃśumat-<BR>
     kanyāyāḥ pulinālir utsava-śataṃ dugdhe sma mugdhaṃ tayoḥ ||JGc_1,9.40|| [śārdūlavikrīḍitam]<BR>
[68] atha madhukaṇṭhaḥ samāpanam idaṃ sāñjalitayā vyānañja,<BR>
<BR>
     īdṛśas tanayo jātas tava gopādhināyaka |<BR>
     pālyaṃ karoti yo viśvaṃ bālyasya caritād api ||JGc_1,9.41||<BR>
[69] tad evaṃ tal-līlānāṃ sākṣāt-prathāyāṃ kathāyāṃ vṛttāyāṃ pūrva-vṛttavat tad-dine' pi sarve' py ānandānām akharvāṇāṃ kharveṇa karburitā nija-nijālayaṃ kalayāmāsuḥ |<BR>
<BR>
iti śrī-śrī-gopāla-campūm anu<BR>
śrī-vṛndāvana-deśe praveśo nāma<BR>
navamaṃ pūraṇam<BR>
||9||<BR>
<BR>
<BR>
*************************************************************<BR>
<BR>
(10)<BR>
<BR>
atha daśamaṃ pūraṇam<BR>
<BR>
vatsāsurādy-utsādanam<BR>
<BR>
[1] atha prātar api pūrvavat kathā prathate sma |<BR>
<BR>
[2] yathā snigdhakaṇṭha uvāca- athānayor atibālyād ūrdhva-vilāsam ārabhamāṇaṃ sukumāraṃ kumāratā-śeṣaṃ varṇayiṣyāmaḥ | yathā-<BR>
     mukta-stanyam udañcad aṅgavalayaṃ cāñcalya-paryākulaṃ<BR>
     khelā-cañcad-akharva-netra-yugalaṃ śaśvat-prahāsānanam |<BR>
     nānā-kautuka-bhāvitaṃ sakhijanakrīḍāvilāsāspadaṃ<BR>
     vatsekṣā-spṛhi rāma-kṛṣṇa-kalitaṃ kaumāram antar bhaje ||JGc_1,10.1|| [śārdūla]<BR>
api ca,<BR>
     śubhraśyāmau nīla-pītābha-vastrau<BR>
     śṛṅgī-pārīdhvāna-śikṣāsu dakṣau |<BR>
     krīḍā-lolau mitra-varge vicitraṃ<BR>
     citrīyete rāma-kṛṣṇau kumārau ||JGc_1,10.2|| [śālinī]<BR>
<BR>
[3] etad-avadhi ca vastra-paridhānaṃ krameṇa niścitaṃ jātaṃ, yathā-<BR>
<BR>
     vastraṃ dadhāti jananī-nihitaṃ prayatnāt<BR>
     kṣipraṃ ca bandhana-dhiyā svayam ujjahāti |<BR>
     bhūyas tad ardati bibharti ca yasya cārdhaṃ<BR>
     vrīḍāṃ vikalpya laghu nityayati sma kṛṣṇaḥ ||JGc_1,10.3|| [vasantatilakā]<BR>
<BR>
[4] tatra nityam eva gojātam anuyātena tātena saha yātavantau samantād alaṃ tau bhramataḥ | yathā,<BR>
     agacchatāṃ tatra vane janānāṃ<BR>
          snehārthināṃ kroḍa-gatau pituś ca |<BR>
     apṛcchatāṃ tat-prati-vastu bālāv<BR>
          ayacchatāṃ śarma ca rāma-kṛṣṇau ||JGc_1,10.4|| [upajāti 11]<BR>
<BR>
[5] tatra ca nivāryamāṇāv api visphāry-aham-pūrvikayā go-goyugaṃ gogoyuga-yugaṃ go-ṣaḍ-gavam api yugapad vaśayantāv akrīḍatām | anantaram api parasparam aparasparaṃ sadravam eva dravantau vighaṭita-dhenv-anaḍuha-saṅghaṭṭāv uddhatā dhenur vṛṣabhān api śṛṅga-grāhaṃ nivartayataḥ sma | kiṃ ca, pañcakenāpi paśūn gṛhṇītaḥ sma |<BR>
<BR>
[6] dina-katipaye punar evaṃ gata-samaye tad etad upadhārya vrajeśvaryā patiṃ prati praṇaya-sphurad-upālambhaṃ bhaṇitaṃ, kim idam apūrvam iva kurvanti tatra-bhavantaḥ? iti | tena ca lajjātaṅkau sajjatā tau vañcayatā vanaṃ cañcatāmunānumatā taṃ ca taṃ ca sā ca sā ca tan-mātā vana-gamanatas tanayam atipraṇayān niruddhavatī | [7] niruddhau ca tāv utkaṇṭhāviṣṭhāv arodiṣṭām | tatra ca kadācid ahnāya nihnavam ārabhya pitur abhyarṇaṃ gacchantau, savayobhyaḥ sukhaṃ yacchantau vartmāparikalya vrajabahir upaśalya-sthair vatsa-pālyair bālaiḥ kṛta-melantau khelantau tat-pālāyamānau mumudāte |<BR>
<BR>
[8] tad evaṃ tayor asakṛtkṛtim anubhūya bhūyaḥ śrī-vraja-bhūpatī dampatī sukha-sambhūyamānatāyām api bhavya-dūyamāna-manastayā mantrayāmāsatuḥ: yadi go-saṅgāvasthānaṃ vinā na sthātuṃ pārayatas, tarhi vraja-sadeśa-deśe vatsān eva tāvat sañcārayatām iti |<BR>
<BR>
[9] tad etad eva vrajarājaḥ sahajādibhir mantra-vidbhiḥ saha mantra-sahatayā vicārya, tantra-vidbhiḥ puṇya-dinam avadhārya, puṇyāha-vācanādikam api sañcārya tābhyāṃ go-bāla-pālanārambham ācārayāmbabhūva | [10] tābhyām eva saha mahā-gopālā mahaṃ vidhāya manasi ca sukhaṃ nidhāya nija-nija-bālān vatsa-pālān kalayāmāsuḥ | yasya cādau jananī-janitena majjana-sajjanena bhojana-bhajanena vasana-vasanena sad-alaṅkaraṇa-dharaṇena vetra-netra-muralī-gavalānāṃ valanena ca bala-kṛṣṇau śobhāṃ lebhāte |<BR>
<BR>
[11] kṛṣṇas tv ānīte upānahau nahi-nahi-kāreṇa bahiś cakāra, kula-paramparā-gata-dhana-godhan-samārādhana-dharma-marma-bādhanaṃ hi tat-prasādhana-vaśād bhavati iti | tataḥ kṛṣṇa-bhāvam anubhavatā rāmeṇāpi tathānumatam | [12] duṣkara-gaṇanāni godhanāni tu nūnaṃ kṛta-tad-avadhānāni tad-ānukūlyāya prakhara-khara-khura-khanana-khuralībhir mṛn-maya-reṇūn api puṣpa-reṇūn iva vidhāya karkarākaṇṭakādikam api khaṇḍaśas tathā sandhāya tadīya-caraṇa-pracāra-bhūmiṃ sukha-sañcāratayā kārayāmāsuḥ | vasudhā ca sudhā-sekam eva tadīya-caraṇa-sañcāreṇa manvānā vṛndayā saha ca yogaṃ tanvānā tad-ānukūlyāvaśeṣaṃ niravaśeṣaṃ cakāra | yathā ca khadira-vanādikam api sukha-sañcārāya samyag adhikaṃ bhavati | [13] yathā ca
sarvatra tadīya-caraṇa-kiśalayālaya-sūkṣma-rekhā-lekhānām udayaḥ sarva-mud-ayanaṃ bhavatīti prakṛtam anusarāmaḥ |<BR>
<BR>
[14] tad evaṃ mahā-maṅgala-saṅgatatayā vatsa-cāraṇotsavam anukriyamāṇe prayāṇe samudgata-śobha-samudgaka-vicitrac-chatra-cāmara-paṭṭa-paṭādi-nānā-sāmagrī-saṅgraha-vyagrībhūta-karā bhuvana-śubhaṅkarā jita-vṛndākarāḥ kiṅkara-dārakās tāv anusarantaḥ kim apy antaḥ-sukham anubabhūvuḥ | [15] tatra ca mātara-pitarāv ārabhya pratyāgāra-dvāraṃ sarvābhir anarvācīnābhir vara-varṇinībhir mahā-dhanair nirmañchyamānau dīpāyamāna-maṇibhir nīrājyamānau praphulla-surabhi-prasūnair abhivṛṣyamāṇau maṅgala-saṅgha-saṅgata-gītaiḥ saṅgīyamānau yathārhaṃ tad-antika-vacana-kānti-santatibhiḥ santoṣyamāṇau, purastād vikīrṇa-vistīrṇa-nayanair nirvarṇyamānau gurūn abhivādya niravadya-vādya-prasādyamāna-kautuka-pratataṃ pratasthāte
| [16] yatra divya-gaṇāś ca tadvad eva dīvyanti sma | tataś ca-<BR>
<BR>
     veṇu-vetra-dala-śṛṅgavaṭībhiḥ<BR>
kanduka-bhramara-dāru-naṭībhiḥ |<BR>
     krīḍinau sa-śiśu-go-suta-jāte<BR>
nīla-pīta-vasanau rurucāte ||JGc_1,10.5|| [svāgatā]<BR>
<BR>
[17] tad anu, dūrataḥ sūratatayā purataḥ paśyadṛśaḥ pitṛtatsadṛśas te kāṃścit prauḍhān ūḍhāvadhānān vidhāya, cārapradeśavicāram abhidhāya ca, kramata eva vyutkramataḥ kramamāṇāḥ sukṛtinaḥ kṛtinaḥ parāvavṛtire | [18] rāma-rāmānujādayaś ca kiñcid añcitvā-<BR>
<BR>
     visārya vatsān āvārya paritaḥ śādvale sthale |<BR>
     khelāṃ cakrur mitho melād āvelāṃ bhojanāgateḥ ||JGc_1,10.6|| [anuṣṭubh]<BR>
yathā,<BR>
     veṇuṃ vādayatoḥ phalādi kiratoḥ śiñjat-tulākoṭi-bhāg-<BR>
     aṅghribhyāṃ kṣipator vṛṣānukaraṇaiḥ saṃyudhyator etayoḥ |<BR>
     bhrātror nirjayinor mitho drava-vaśād uccaiḥ sakhāyaś ca te<BR>
     pārṣṇi-grāhatayā yudhaṃ vidadhataḥ kolāhalaṃ cakrire ||JGc_1,10.7|| [śārdūla]<BR>
<BR>
[19] tataś ca tau vatsāṃs tṛṇair āpyāyya jalam āpāyya sarvān vilokitavantau | śrī-kṛṣṇas tu teṣu kasyacid gaṇḍādi-kaṇḍūti-khaṇḍanena bāhu-daṇḍa-kṛta-kaṇṭhāvaguṇṭhanena, mātaraṃ militum icchasi? melayiṣyāmi iti tat-karṇe mithaḥ kapola-melana-pūrvaka-vṛthā-varṇanena ca tam upacarya sukham upalabdhavān |<BR>
<BR>
[20] atha bhrātarau sakhibhir jalāplavana-kelim ācarya vanya-veśa-viśeṣam apy āsajjya caraṇa-caryayā carantāv apūrva-mṛga-pakṣiṇaḥ samantāl lakṣayantau vailakṣyam āsedatuḥ | tatra ca,<BR>
     rutam anukurutas tau līlayā yasya jantoḥ<BR>
          samudayati tadīyaṃ jāti-mātraṃ tadāśu |<BR>
     bhaṇitam atha vidhattas tad-viruddhasya tasmin<BR>
          yadi bhayam anu tasmāl līyate taj javena ||JGc_1,10.8|| [mālinī]<BR>
<BR>
[21] tataś cāhnāya madhyāhnāśanam ādāya sva-sva-dhāmataḥ samāgatābhis tad-ucitābhir vanitābhir janitānandanaḥ śrīmān nanda-nandanaḥ sakhi-vṛndam ānandayan vāṇīya-māna-veṇu-raṇitenākāraṇayā maṅkṣu saṅkalayāmāsa | saṅkalitāṃś ca sakhīn eṇīdṛśaḥ śreṇīkṛtya cādṛtya ca samupaveśitān suveśitān madhyam adhyāsita-śyāma-rāmān bhojana-kāmān krama-niśāmanayā yām anayā jemayāmāsuḥ | [22] yatra narmaṇā śarma-dānāya kiñcit kaścit kiñcit kaścid viśiślāghe śaślāghe ca | yatra ca tair vivadamānānāṃ saṃvadamānānāṃ cānyāsāṃ vacana-prativacana-śravaṇa-kautukānantaraṃ dhātrī-gaṇa-pātrī kācit tu dāsera-bālakān prati phelā-visarjana-rañjanāya pūrti-vyañjanayā bhojana-vitṛṣṇatām anucariṣṇuṃ
kṛṣṇaṃ prati sa-kāku jagāda-<BR>
<BR>
     mayā yatnād etad drava-madhuram ārād upahṛtam<BR>
     jananyā rāmasya prayatana-yujā sādhitam idam |<BR>
     bhavan-mātrā cāsya svadana-vidhaye datta-śapathaṃ<BR>
     muhuḥ sandiṣṭaṃ tan nikhilam upayuṅkṣva trayam api ||JGc_1,10.9|| [śikhariṇī]<BR>
<BR>
[23] tad evaṃ kautuka-viśeṣeṇa jāte bhojana-śeṣe racitācamanaṃ tam ananta-guṇa-kamanaṃ rāma-dāmādibhiḥ sahitaṃ sahitaṃ sā punaḥ karpūra-rasa-pūra-pūrṇa-khapura-pūrita-sacūrṇa-svarṇa-varṇa-parṇa-puṭa-dāna-puraḥ-saram evam avādīt, lālya-pālyamāna-mātṛ-sandeśatayā bālyam apahāya tūrṇam eva vraja-sadanaṃ pūrṇam ācaraṇīyam |<BR>
<BR>
[24] atha kiñcid dūraṃ gatvā tasya teṣāṃ ca khelā-melābhiniveśaṃ matvā grīvāṃ parāvartya nartyamāna-nayanatayā samarthāṃs tat-pālakān bālakān praty uvāca-are re, śīghram evāyaṃ prāṇayanīyo vraja-dharaṇīśa-praṇayinyāḥ prāṇasya prāṇaḥ iti |<BR>
<BR>
[25] tad evaṃ gatāsu tāsu sāgrajaḥ sa tu duṣparihara-bāṣpa-cchedya-sa-puṣpa- tṛṇa-mukhān vatsān vrajābhimukhān vidhāya śanaiś cārayan gāyan nṛtyan hasan krīḍan divi-carair brāhmaṇair brāhmaṇaiḥ stūyamānaḥ sumanobhiś ca sumanobhir vṛṣyamāṇaḥ svagṛhāya vartma jagṛhe |<BR>
<BR>
[26] tataś ca vatsāvāsaṃ yāvat sāgraja-mitra-vrajatayā yathākramaṃ vikramamānas tatra ca vatsān saṅkṛtya kṛta-kṛtyatayā ramamāṇas tal-lāvaṇya-darśanena harṣamānas tat prāg eva sarvair vraja-vāsibhir upavrajyamānaḥ snānādi-pūrvakaṃ divyam ambaraṃ valayamānaḥ śīghram eva bhojanaṃ bhajamānaḥ punar api go-dohana-bhūmi-gamanena sukhaṃ yajamānas tat-tan-mātṛ-nāmabhir vatsān hvayamānaḥ sambhramatas tad-gamana-vyatikramāt prahāsa-maya-mānaḥ pradugdhāni dugdhāni ca tāni kiṅkara-nikareṇa gṛhaṃ hārayamāṇaḥ punar ālayam āgamya kṣaṇa-katipayaṃ mātaram ānandya tām anu vindamānaś candra-śālikāṃ viśramāya śrayamāṇaḥ punar sarveṣām atiharṣaṃ vavarṣa | prasvāpya ca taṃ ca taṃ ca sā ca sā ca mātā paritaḥ parijana-kumārān
sannidhāpya gṛha-vyavahārāya bṛhad-dhāma jagāma |<BR>
<BR>
[27] tad evaṃ dina-katipaye parama-ramaṇena gamita-samaye sa tu nṛśaṃsaḥ kaṃsa-nāmā yathārha-varṇa-kṛta-varṇanataḥ samākīrṇa-tat-tad-vṛndāvanāgamanādi-vṛttāntaḥ svāntaś cintayāmāsa-<BR>
<BR>
[28] hanta, satyatā-sāreṇa devyā vacanānusāreṇa nanda-gopa-ḍimbhatā-dambha eva sa ko' pi gopitaḥ sambhāvyate, yena nūtanāvayavenāpi duḥsaha-mahasaḥ pūtanādayaḥ sahasā gāmbhīryāvṛttena vīryātiśayenālambhanīyatāṃ lambhitāḥ | trasyati ca tasya nāma-dhāma-vaśān mama hṛdayam | tasmād asau chalata evotkalanīyaḥ | hanta, chalān apy uttaram uttaram atiriktaṃ yuktam eva te prayuktavantaḥ | tathāpi kadarthitī-bhūya vyarthī-bhūtāḥ iti vicārya, punar api taṃ praṇidhiṃ sannidhiṃ nikāyyataḥ samānāyya papraccha, aye, tvayedam apy avakalitaṃ, jātau kasyāṃ tasyādaraḥ sneha-bharaś ca paramaḥ parāmṛśyate?<BR>
<BR>
[29] sa covāca-deva, go-vatseṣu tad-utsekaḥ pratīyate |<BR>
<BR>
[30] kaṃsa uvāca-samyag gamyatāṃ nijam eva harmyam | punaś cānyam uvāca-ākāryatāṃ purataḥ sa vatsāsuraḥ | sa ca śacī-pater api klamanaḥ | sa-sambhrama-vikrama-kramatayā tenānīya samarpitaḥ pānīya-lavavad drava-pravaṇatāvastha eva tasthau | tena ca sambandhatām āśaṃsan pāṃśu-saṅghaval labdha-dhvaṃsaḥ kaṃsas tūpāṃśu taṃ sutam iva śaśaṃsa, vatsa vatsāsura, gaccha nandasya vrajam | gatvā ca vatsāṃś cārayataḥ kumārayatas tat-kumārasya sadeśam āsādya nijaṃ vatsa-veśam utpādya tasyāpakāram ārabhasva |<BR>
<BR>
[31] tataḥ sa ca, yathājñāpayanti rājñām ājñāpakāḥ iti tad-vacanānupathātmā tat pratiśāsanād atrāsam eva tatrājagāma | yatra svacche vatsa-krīḍana-nāmani yāmuna-kacche tad-vidha-māraka-karmā vraja-rāja-janmā vatsān mānayan nayana-viṣayaṃ viṣa-dharam iva taṃ cakāra |<BR>
<BR>
[32] atha matsaratas tata itaḥ saratas tasya gandhānusandhānataḥ kṛtsnān khaṭa-deśam aṭataḥ śakṛtkarīn vyagraṃ paśyataḥ paśyann agrajaṃ vrajarāja-tanūjanū rahaḥ sa-vyājaṃ vyajahāra, bṛhad-bhrātaḥ, prātar anāyātaḥ paricīyate vā ko' yam upatoyaṃ pratīyate vatsaḥ?<BR>
<BR>
[33] rāma uvāca-bhrātar, nahi nahi |<BR>
<BR>
[34] kṛṣṇa uvāca-nirūpyatām |<BR>
<BR>
[35] rāma uvāca-bhīṣaṇa-prakṛtir iva pratīyate |<BR>
<BR>
[36] kṛṣṇa uvāca-pūrvaja, pūrva-devo' yam |<BR>
<BR>
[37] rāma uvāca-satyam, yasmād asmāsu vatseṣu cākasmād adṛṣṭijādṛṣṭir asya dṛśyate |<BR>
<BR>
[38] kṛṣṇa uvāca-yadi bhavad-ādiṣṭaṃ syāt tarhy etaṃ diṣṭāntam āsādayāmi |<BR>
<BR>
[39] rāma uvāca-lokataḥ kalaṅkataḥ śaṅke |<BR>
<BR>
[40] kṛṣṇa uvāca-maraṇe ditya-patyatā param āgatya pratyakṣī-bhaviṣyaty asya | tataḥ ko' pi nāpavadeta |<BR>
<BR>
[41] rāmaḥ saharṣam uvāca-dviṣantapa, sacchalam etaṃ sacchalam eva mandaṃ mandam abhyavaskanda |<BR>
<BR>
[42] atha śrīvatsa-vakṣāś ca vatsān anyāṃś cucukāreṇa sannidhānaḥ kaṇṭha-gaṇḍa-piciṇḍādau kaṇḍūm apanayamānaḥ, sarvataḥ krīḍan gāyan parva tanvann ivāsīt |<BR>
<BR>
[43] tatas tasyāpi labdha-chidraṃ-manyasya, kūṭa-mayyā sva-kaṇḍūti-vighaṭanecchayā nikaṭam aṭatas, tad akarkaśa-mudrayā sahasā tān hitvā taṃ sa-puccha-pādaṃ gṛhītvā bhramayāmāsa |<BR>
     yāvacchaḥ parivartanaṃ bhramayatā vatsasya cakre' munā<BR>
     tāvacchaḥ pratipat kramān niragamad rūpāntaraṃ cāgamat |<BR>
     krīḍāyāḥ phala-pātanārtham iva ca kṣipte kapitthopari<BR>
     jñātṛtvaṃ naṭavat kalāṃ ca pṛthukās te tasya śaślāghire ||JGc_1,10.10|| [śārdūla]<BR>
<BR>
     atha devaiḥ prasūnāni vṛṣṭāni hasitāni ca |<BR>
     na nāsayā na ca dṛśā bhinnatāṃ netum īśire ||JGc_1,10.11|| [anuṣṭubh]<BR>
<BR>
[44] tad anu ca parihāsa-bhāsamāna-hāsaṃ divya-sabhāsadas tad idam avadaṃś ca, nūnam etad eva deva-vairi-vairiṇas tātparyaṃ paryavasyati |<BR>
<BR>
     vayaṃ gāṃ gopālāḥ paricinumahe tad-dviṣam api<BR>
     praticchanne rūpe' py anumiti-nidāna-vyatikarāt |<BR>
     ato re re vatsākṛti-suraripo mad-vidha-karāt<BR>
     kathaṃ te mokṣaḥ syād iha laṣasi cet pretya bhavatu ||JGc_1,10.12|| iti | [śikhariṇī]<BR>
<BR>
tad evaṃ-<BR>
<BR>
     tau vatsād api rakṣantau sarvaṃ lokaṃ rarakṣatuḥ |<BR>
     yad-arthaṃ prātarāśādi yasmin daitya-vadhādi ca ||JGc_1,10.13|| [anuṣṭubh]<BR>
<BR>
[45] tataś ca tad-dine' pi śrī-kṛṣṇa-rāmayoḥ svadhāma-samāgamanaṃ jātam, kintu tad-vṛttam aniṣṭam iti tad-iṣṭa-gaṇaḥ sarva evāvariṣṭa | tac ca, na jāne kiṃ-vadantī kiṃvadantī syād, iti sacintībhūya |<BR>
<BR>
kaṃsas tu tasmād vatsapād api vatsāsura-nirvāsanam apasarpa-mukhād viṣam iva karṇa-randhra-sparśa-mātreṇāntaḥ sambhūya bhṛśaṃ dṛśau nimīlayāmāsa | tena daśamīm iva daśāṃ prāpitaḥ | sa tu mantribhiḥ kathañcid bahir avadhāpitaḥ sārdham eva tair idam acāru vicārayāmāsa, hanta sambhāvitā dambhānvitā bahavaḥ prasthāpitāḥ, na tu tair bhadraṃ kiñcid api sañcitam | teṣāṃ dhīpsā-vīpsā hi na hīpsāṃ trātavatī, pratyuta tān eva psātavatī | tataḥ kiṃ kurmaḥ?<BR>
<BR>
[46] mantriṇa ūcuḥ, deva, kevalaṃ bakam atra balam avalambāmahe, yatas tajjātāv eva dambha-sambhārā gambhīrāyante |<BR>
<BR>
[47] kaṃsa uvāca-āṃ āṃ, mama suhṛttamaḥ sa eva kevalas tatra prasthāpanāya sthāpyatām ity ānāyya tathādiṣṭaḥ sad-aniṣṭaḥ sa duṣṭaḥ kaṃsa-puṣṭaḥ samprati baka-sthala-nāmānaṃ nāndīśvara-giri-samīpa-dhāmānam upasarasaṃ pradeśaṃ bhāvi-kṛṣṇa-praveśam adhigamyābhigamya giri-śṛṅga-bhramārambhaṃ dambhaṃ dadhamānas tasthau | yatra tulya-paryāyatayā dambha eva gahvarāyate sma |<BR>
<BR>
[48] tadā ca śrī-gopāla-valitā gopāla-bālā go-bālān pālayantaḥ pānīyaṃ pāyayantaḥ kūlam anusthāpayantaḥ svayam api payaḥ-pānam ayantaḥ parasparaṃ snapayantaḥ samutthāya ca kalāpayantaś cikrīḍuḥ | kalāpayantaś ca puṣpāharaṇāya parataḥ pracāram āceruḥ, tam ācarantaś ca taṃ bakam īkṣāmāsur utprekṣāmāsuś ca: aho, girir ayaṃ dūrata eva kutaḥ? puras tasya śṛṅgam | tataḥ sadya evādaḥ śata-manyunā manyunā śata-koṭi-troṭitam iti ghaṭate | punar nicāyya ca procuḥ, nedaṃ giri-śṛṅgaṃ saṅgacchate, kintu jantu-viśeṣaḥ so' yaṃ mantum iva cikīrṣann amitaśīrṣaṃ vartate, yata ugram-paśyatayā kharatā-cañcu-cuñcutayā ca baka iva parāmṛśyate |<BR>
<BR>
[49] śrī-kṛṣṇa uvāca-<BR>
     ākārāt pakṣitulyaḥ syād vyāpārān na ca pakṣivat |<BR>
     bakaḥ kiṃ navakaḥ sākṣāt kūṭavat sthitir īkṣyate? ||JGc_1,10.14|| [anuṣṭubh]<BR>
<BR>
[50] atra tatra jigamiṣann eva samiṣa-śliṣṭatāviśiṣṭaṃ kūṭa-śabdaṃ paṭhitavān | [51] atha samuddaṇḍa-daṇḍa-varaṇḍa-sakhi-maṇḍala-maṇḍitaḥ puṇḍarīka-locanas taṃ jānann apy ajānann iva tasya tuṇḍa-sannidhim eva gamane' vadhiñcakāra | sparśa-viṣa-viṣadhara-viśeṣa-kumāraḥ kautukātireka-vaśād bhekasyeva |<BR>
<BR>
[52] tataś ca gaṇḍūpadaṃ manyamānaḥ sa ca maṇḍūka iva kuṇḍali-pogaṇḍaṃ taṃ nijagāra, na tu kiñcit kuñcayitum api śaśāka | kintu hanta, hanta, sphūrtiṃ prati santama-sadharmaṇā tena karmaṇā śrī-rāma-dāmādīn prāṇair vikalitāṃ kalayāmāsa |<BR>
     sva-bhrātṛ-vīryaṃ januṣā vidann api<BR>
          pralamba-kārir baka-ceṣṭite' rditaḥ |<BR>
     bhaiṣmīkṛte tasya gatau yathaiva sa<BR>
          premā hi sarvaṅgila-bhāvam ṛcchati ||JGc_1,10.15|| [upajāti 12]<BR>
<BR>
[53] atha bakaḥ sva-kaṇṭhāvaṭe kṛpīṭa-yonivat kapaṭa-tejaskaṃ taṃ jhaṭity ujjagāra | tataś ca, so' yaṃ mama hṛdayam abhrākṣīd iti vibhāvya punas tan nigaraṇa-yogyaṃ nādrākṣīt, kintu tataḥ parāṅ-mukhaḥ sa punar baka iva mūrkhaḥ sura-śātrava-bakas tejo-mātra-gātratayāvagatam api taṃ troṭi-koṭibhyāṃ troṭayitum udayuṅkta | [54] sa tu śauṭīrya-koṭīśvaras tat-troṭī karābhyāṃ vighaṭayaṃs taṃ sa-pāṭavaṃ pāṭayāmāsa, bhīmo jarāsandham iva, bālo vīraṇam iva vā |<BR>
<BR>
     yadā murāriṃ nijagāra kahvas<BR>
tadā sakhāyaḥ sabalā mumūrcchuḥ |<BR>
     udgīrṇavān yarhi tadānvacetan<BR>
svabhāva-jaṃ prema parān apekṣi ||JGc_1,10.16|| [upajāti 11]<BR>
<BR>
[55] yatra vṛndārakā dārakāś ca kramān mumudire | yathā-<BR>
<BR>
     bakāsure vatsasurāri-ghātinā<BR>
hate surā nartana-vādya-vartanāḥ |<BR>
     te nandanād apy atisetutāṃ gatā<BR>
mallyādyam ullūya mudā varīvṛṣuḥ ||JGc_1,10.17|| [upajāti 12]<BR>
<BR>
[56] śrī-kṛṣṇābhiprāyam utprekṣamāṇāḥ sādbhutaṃ prekṣamāṇā bakam upajahasuś ca | yathā-<BR>
<BR>
     prasārayaṃs tvaṃ grasanāya cañcuṃ<BR>
sāhāyakaṃ tatra mayāpy akāri |<BR>
     vidīrṇam āsīd yadi sarvam aṅgaṃ<BR>
mamāsti doṣaḥ kva nu mūḍha kahva? ||JGc_1,10.18|| [upajāti 11]<BR>
<BR>
tatra ca-<BR>
     yasmin bakāsyād udite' pi te' rbhakā<BR>
     jijīvur asmin milite bakāntake |<BR>
     teṣv aśru-kampa-svara-bhaṅga-saṅgataṃ<BR>
     vaivarṇyam ṛcchet kim u varṇanīyatām ||JGc_1,10.19|| [upajāti 12]<BR>
<BR>
[57] atha sarve samaya-vyagratayā śīghram eva tasmin sarasi militvā snātvā taṃ pradeśaṃ hitvā kṛṣṇaṃ gṛhītvā gṛhāya pratasthire |<BR>
<BR>
     kṛta-gṛhāgamanā vraja-bālakās<BR>
tad akhilaṃ khalu vṛttam avarṇayan |<BR>
     baka-khagasya tathākṛtitā<BR>
tathā śiśu-kṛtā mṛtir evam abhūd iti ||JGc_1,10.20|| [drutavilambitā]<BR>
     tad-vārtā-yugalena gokula-bhuvāṃ dagdhaṃ ca siktaṃ ca yat<BR>
     pratyaṅgaṃ tad idaṃ layāya bhavitety evaṃ janaiḥ śaṅkitam |<BR>
     paścāt pratyuta romaharṣam adadhād yat tat tu yuktaṃ parā<BR>
     vārtā tatra varāmṛtād api parā tair evam āsvādyata ||JGc_1,10.21|| [śārdūla]<BR>
<BR>
[58] tataś ca te sarve samudvignam uditāḥ samuditā vitrāsānanda-nispandaṃ śrīman-nanda-mandira-jana-vṛndam anuvindamānāḥ śrī-govinda-vadanāravindam asra-sanditāḥ sandarīdṛśya parāmṛśya ca bakāntānām aśāntānāṃ maraṇe kāraṇaṃ parasparam ūcuḥ-<BR>
     asya bālasya kiṃ pūrvaṃ kim apūrvaṃ vrajeśituḥ |<BR>
     kim arthaṃ vā pūrvam āgas te cakrus te hatā yataḥ ||JGc_1,10.22|| [anuṣṭubh]<BR>
<BR>
[59] tad evaṃ prapañce' vatīrṇānām api śrīman-nandādīnāṃ tad-varṇanānandād adīnānāṃ prapañca-dharmeṇa saṅkīrṇatāṃ na varṇayāmāsuḥ | ūcuś ca śrī-bādarāyaṇi-caraṇāḥ-<BR>
<BR>
     iti nandādayo gopāḥ kṛṣṇa-rāma-kathāṃ mudā |<BR>
     kurvanto ramamānāś ca nāvindan bhava-vedanām ||[BhP 10.11.58] iti |<BR>
<BR>
[60] tad etad baka-nirgranthanam ugram ugrasena-duṣputraḥ śrotreṇāpīya vyagra-cetā babhūva, bhāvayāmāsa ca-hanta, sarva eva māyātiriktatā-prayoktāras tatra riktī-kṛtāḥ | sarvaṃ lumpantas te culumpāmāsire ca | tarhi vyomābhidhāna-dānava-mātram atra pātraṃ paśyāmaḥ | [61] sarva-māyā-maya-maya-tanayaḥ prakhyāta-bala-valayaḥ sa hi mahīyān iti padmāvatī-jaraṭha-jaṭhara-janmā saṃmānanayā tam ānāyya tat-kāryāya paryāpayāmāsa |<BR>
<BR>
[62] sa cāgamya vyoma-nāmā kṛta-vyomāvalambatayā nyakṣeṇa vīkṣamāṇaḥ kāmyakāraṇya-dharaṇī-dhara-sannidhānataḥ samam atyarbhaka-vṛndenātyarbhakatayā nirvrīḍa-krīḍā-sandarbhaṃ śrī-yaśodā-garbha-jātaṃ śrī-rohiṇy-arbhakaṃ vinā samāyātaṃ dadarśa vimamarśa ca-<BR>
<BR>
[63] ete khalu bhoḥ dāsyāḥ-putra ! caurasya-kula ! paśyato-hara ! devānāṃ priya ! iti parasparaṃ sambodhayantaḥ krīḍanti | te caite meṣa-tat-poṣaka-tan-moṣakāyamāṇā ramamāṇā lakṣyante | yatra ca meṣā moṣyamāṇā api na bhāṣante | poṣakāś ca teṣāṃ bahalānāṃ sambhālanāya durbalāyante, moṣakās tu nirghoṣatayā pracchannam evāgacchanti | ayaṃ tu tat-poṣakāyamāṇaḥ śyāma-dhāmā kumāraḥ prabhākara-sahasra-prabhāva-bhāvitatayā nāsmad-vidha-sannidheya-sannidhānas tarkyate | tathāpy asmākam ayam evāvasaro varo nāvaro varaṇīyatām anusarati | atra hi tasya niravadhānasya bahiś-cara-prāṇa-tulāṃ valamānā bālakā vinaivārtiṃ hartavyā bhaveyuḥ | tato vyagrībhūtaḥ so' yam agrīyaś ca vinā vigrahaṃ grahītavyatām ṛcchet, sāmikṛtaṃ
tu na svāmine rociṣyate | tad etad vicārayaṃś cora-vad-ācāra-gopa-dāraka-prakāras tadīya-niviḍa-krīḍāyāṃ praviveśa | praviśya ca, niviḍa-kānana-kṛta-praveśatayā poṣakābhiniveśam atikrāmatas tān moṣāyamānān kramaśaś catuḥ-pañcāvaśeṣam apakramayāmāsa | apakramyāpakramya ca giri-guhāyāṃ nigūhayamānaḥ punaḥ punar ayamānaḥ peśaskaritānusārī prastarāstaraṇatas tad-dvāram āvavāra |<BR>
<BR>
[64] etaj jñātvā nirjarāri-prahārī śiṣṭān kaṣṭantaṃ harantaṃ kumārān vyagrī-bhūtaḥ siṃhavad grāma-siṃhaṃ vidrutyārād agrahīn nyagrahīc ca |<BR>
     svāṅga-vyaṅgāt spaṣṭa-bhūmiṣṭhamānaṃ<BR>
          kṛṣṭā ḍimbhāṃs taṃ tataḥ kṣauṇī-pṛṣṭhe |<BR>
     āpātyātha prāṇa-vartmaṇi rundhan<BR>
          vyagrī-kṛtyālambhya-kalpaṃ cakāra ||JGc_1,10.23|| [śālinī]<BR>
<BR>
[65] tad evaṃ saṃhata-saṃhananam apy etaṃ niḥsandhi-bandhanaṃ visṛjya tat-pada-paddhatiṃ saṃsṛjya tad-gupti-dvāram anusasāra | tataś ca,<BR>
     sadyo nirbhidyāpidhānaṃ guhāyās<BR>
          tatrāviśya dyotam āviścakāra |<BR>
     tasyās teṣāṃ cārbhakāṇāṃ samantād<BR>
          ātmālābhād yat tamas taj jahāra ||JGc_1,10.24|| [śālinī]<BR>
<BR>
     yeṣāṃ duḥkhaṃ tad-guhā-garta-rodhe<BR>
          tadvan nāsīd yadvad etad-viyoge |<BR>
     dṛṣṭvākasmād enam ete bakāriṃ<BR>
          prāṇān prāntākarṣaṇenaiva jagmuḥ ||JGc_1,10.25|| [śālinī]<BR>
     sarve tasmād utthitā rodanārtās<BR>
          tadvad ārtaṃ kṛṣṇam ahnāya cakruḥ |<BR>
     so' pi kṣmābhṛt tat-pratidhvāna-dambhāt<BR>
          krandann āsīd ity amībhir vyabhāvi ||JGc_1,10.26|| [śālinī]<BR>
<BR>
     tasmāt kṛṣṭās tena taṃ veṣṭayantaḥ<BR>
          śaśvat tasya spṛṣṭito naṣṭa-duḥkhāḥ |<BR>
     dṛṣṭvā dviṣṭa-prāṇam atyanta-bhīṣmaṃ<BR>
          vyomaṃ hṛṣṭā mitra-goṣṭhīm upeyuḥ ||JGc_1,10.27|| [śālinī]<BR>
<BR>
     atha parimilitair vicitra-mitrair<BR>
          bhuvi divi deva-gaṇais tadopalambhyaḥ |<BR>
     apahṛti-caritaṃ nija-kramāt taiḥ<BR>
          kathitam asau kalayan vraje viveśa ||JGc_1,10.28|| [puṣpitāgrā]<BR>
<BR>
[66] atra vyomaṃ diṣṭānta-daṣṭaṃ dṛṣṭvā kusuma-vṛṣṭi-kṛdbhir dānava-dveṣṭṛbhir ayaṃ śrī-kṛṣṇābhiprāyaḥ spaṣṭaṃ parāmṛṣṭaḥ-<BR>
<BR>
     krīḍāyām atra corāṇāṃ śvāsa-rodho vidhīyate |<BR>
     vyomas tvaṃ vyomatāṃ prāptas tasmāc cet karavāṇi kim? ||JGc_1,10.29|| [anuṣṭubh]<BR>
<BR>
[67] atha kathakaḥ kathā-samāpanam uvāca,<BR>
     īdṛk kautukavān putras tava gopa-narādhipa |<BR>
     vatsādi-trayam āninye līlayā yas tu pañcatām ||JGc_1,10.30|| [anuṣṭubh]<BR>
<BR>
[68] tad evam amī sākṣād iva vyoma-vadham anubhūya bhūyasā sukhena vilasan-mukhena lalitā gṛhāya calitā babhūvuḥ |<BR>
<BR>
iti śrī-śrī-gopāla-campūm anu<BR>
vatsāsurādy-utsādanaṃ nāma<BR>
daśamaṃ pūraṇam<BR>
 ||10||<BR>
<BR>
<BR>
*************************************************************<BR>
<BR>
(11)<BR>
<BR>
<BR>
athaikādaśaṃ pūraṇam<BR>
<BR>
agha-brahmāgha-mocanam<BR>
<BR>
<BR>
[1] atha pūrvavat prabhātataḥ prabhātāyāṃ sabhāyāṃ madhukaṇṭhaḥ sotkaṇṭham uvāca-<BR>
<BR>
[2] tad evaṃ pūrvavad eva devana-kutukataḥ pūrvadeva-mārayoḥ kumārayor anayoḥ kaumāram ativṛtta-kalpam āsīt | [3] yau khalu,<BR>
<BR>
     śubhra-śyāma-rucī rucīm akurutāṃ paugaṇḍa-lakṣmī-kṛte<BR>
     cāpalyena muner api sma kurutaś cittaṃ milac-cāpalam |<BR>
     nānā-krīḍita-mādhurī-vara-kalā śikṣā-kalāpaṃ gatau<BR>
     veṇūdgāna-sudhāṃ sudhāṃśu-vadanāv ātatya cikrīḍatuḥ ||JGc_1,11.1||  [śārdūla]<BR>
<BR>
[4] atha kadācid atiprātar agrato jāgrato nija-vihārato jagad eva pātuḥ śrī-rāma-bhrātur yādṛcchikīyam icchā jātā | prātar-bhojanam apy adya nirjana-vana eva yojanīyam iti |  tataś ca kṛta-prātaḥ-kriyas tat-prārthanāya racita-mātṛ-priyas tad-anujñayā gacchan śṛṅga-rava-sañjñayā sāgrajaṃ sakhi-vrajaṃ jāgarayāmāsa |  jhaṭiti cāṭitvā śṛṅgāṭaka-madhyam adhyāsya kṣaṇa-katipayaṃ tat pratīkṣaṇaṃ pratīkṣaṇaṃ vyāpārayāmāsa | [5] śayyotthāyāṃ vidrutya militeṣu savayaḥ-sama-vāyeṣu rāmam āgamayitum ūrdhvaṃ vartamānas tan-mānavena vārtānuvartayāmāse |<BR>
<BR>
[6] yathā ca provāca tad vācikam asau-hanta bhoḥ, kṛṣṇa, tvayā saha krīḍā-tṛṣṇag apy ahaṃ viruddha-vidhinā niruddha evāsmi, yad akasmāt kasmād api puru-kulajanmā man-mātulaḥ paramātula-nirbandhān mām avalokayitum āgamya harmya eva sthāvara-sādharmyam āsāditavān asti |  adya ca tavātīva prātar ātta-jāgaratayā samīhita-viśeṣam ūhitavān asmi |  tasmād bhavatā yā līlā bhāvayituṃ bhāvitā, sāvaśyaṃ bhāvayitavyā |  navyārambhe viṣkambhaḥ khalv apratibaddha-siddhi-sambhāvanāṃ stambhayati iti |<BR>
<BR>
[7] atha varṇyamāṇaṃ tad ākarṇya sa ca kamala-savarṇatā-vilasad-ākarṇa-locanaḥ pratipanna-krīḍā-rocanaḥ sakhīn uvāca-bhavatu |  bhavanta eva sva-sva-bhavanād vihaṅgikāyāṃ kācam āyojya bhojya-bhakta-bhakta-niyojyajanaṃ prayojya tat tad upayojyam ānāyya vanāya gamanāya tvarayantu | asmaj-jananī ca bhavyānāṃ bhājana-bhṛta-bhojana-dravyāṇāṃ drutam eva sajjana-vargeṇāsmabhyaṃ visarjanam arjayiṣyati iti nijehite tathā vihite, hitepsu-bālaka-samudāya-mudām udāra-ceṣṭaḥ puraskṛta-vatsa-cayeṣṭaḥ kānanaṃ praviṣṭavān |  yatra ca vatsa-pāla-bālakāḥ pratighasraṃ sahasraśa eva tena miśratayā viśrūyante |  teṣāṃ vatsāś cāyuta-prayuta-niyutādi-saṅkhyā-yutā varṇyante |  kṛṣṇa-vatsānāṃ saṅkhyā punar asaṅkhya-sañjñā saṅgīyate |  tataś ca-<BR>
<BR>
     āpūrṇa-śṛṅga-muralī-niyutaṃ savatsa-<BR>
          yūthāyutāravam udīrita-hūti-miśram |<BR>
     kṛṣṇaś calann atha vanāya balasya cittaṃ<BR>
          lolaṃ cakāra jagatā saha kautukāya ||JGc_1,11.2|| [vasantatilaka]<BR>
<BR>
[8] atha gahanaṃ gāhamānā maṇi-jāta-rūpābhyāṃ suṣṭhu jāta-rūpā api bālāḥ phala-pravālādibhir alaṅkṛtam ātmānaṃ kṛtavantaḥ, yathā nikāyye duryāca-kāca-guñjā-puñjam apy upayuñjate sma |  nahi vilāsa-bahulatākulānām idaṃ na tat tulam iti vicāraḥ sañcarati |  kārpaṇyam eva khalu paṇyaṃ gaṇyatāṃ nayati, vilāsitā punar dṛśyatām eva parāmṛśya hṛṣyatīti |<BR>
<BR>
[9] atha te śikyitānna-pātrāṇi vṛkṣa-śākhāsv avalambita-gātrāṇi vidhāya kṛṣṇa-bhrū-bhaṅga-taraṅga-saṅgata-raṅgatayā cāpalya-viśeṣaṃ śleṣayāmāsuḥ |<BR>
<BR>
     muṣṇanto' nyo' nya-śikyādīn jñātān ārāc ca cikṣipuḥ |<BR>
     tatratyāś ca punar dūrād hasantaś ca punar daduḥ ||[BhP 10.12 |5] iti |<BR>
<BR>
[10] tatra cauryādikaṃ, yathā:<BR>
     yaṣṭy-āder narmaṇāsann apaharaṇa-karā ye hṛta-svās tathā ye<BR>
     dūre ye kṣepakā ye pratiharaṇa-kṛtas te ca te cāśu sarve |<BR>
     śrī-kṛṣṇa-bhrū-vidhūti-pratilava-laghutā-śāli-tat-tad-vilāsaiḥ<BR>
     pratyekaṃ svīya-yogyaṃ nigamanam avidus tatra naivānyad anyat ||JGc_1,11.3|| [sragdharā]<BR>
<BR>
[11] tad evam eva saṃyogād yathā tad-eka-sukha-yoga eva teṣāṃ bhogas tathā viyogād api, yathā:<BR>
     yadi dūraṃ gataḥ kṛṣṇo vana-śobhekṣaṇāya tam |<BR>
     ahaṃ pūrvam ahaṃ pūrvam iti saṃspṛśya remire ||[BhP 10.12 |6] iti |<BR>
<BR>
[12] asya cārthaḥ samasya darśyate |  tatra sparśanaṃ, yathā-<BR>
<BR>
     vatsebhyaḥ preṣya sarvāṃ sakhitatim aghajid vīkṣituṃ vanya-lakṣmīṃ<BR>
     dūre' gād kṛṣṭa-dṛṣṭiḥ kramaśa iha tadā sā nivṛttā vidūrāt |<BR>
     saurabhyāghrāṇa-netrā madhupa-kula-tulā saṅghaśas taṃ dravantī<BR>
     spṛṣṭvāham-pūrvikāyām aham-ahamikayā pṛcchatī cānananda ||JGc_1,11.4|| [sragdharā]<BR>
<BR>
[13] ramaṇaṃ yathā-<BR>
<BR>
     mitho' pi snigdha-bhāvānāṃ kṛṣṇa-kautuka-dattaye |<BR>
     āhopuruṣikā teṣām āloki spardhanām iva ||JGc_1,11.5|| [anuṣṭubh]<BR>
     jagur eke veṇunā tat-pracchādana-parāḥ pare |<BR>
     vādayanto viṣāṇāni hāsayāmāsur acyutam ||JGc_1,11.6|| [anuṣṭubh]<BR>
     vyañjayantas tatra kecit pūrveṣāṃ grāmya-rītitām |<BR>
     tān nivārya svayaṃ bhṛṅgair jagus tadvat pikaiḥ pare ||JGc_1,11.7|| [anuṣṭubh]<BR>
     gopālānāṃ javaḥ ślāghyo gānādyaṃ bhikṣutā-param |<BR>
     itthaṃ kecid vyañjayantaḥ pakṣi-cchāyena dudruvuḥ ||JGc_1,11.8|| [anuṣṭubh]<BR>
     ke' pi sarvānukartṛtva-sva-guṇādhikya-sūcakāḥ |<BR>
     haṃsa-kahva-mayūrāṇāṃ goṣṭhī-madhyaṃ prapedire ||JGc_1,11.9|| [anuṣṭubh]<BR>
     kecid vāṃśa-naṭīṃ vidyām ātmano vyañjituṃ mudā |<BR>
     viḍambitaiḥ kīśa-ḍimbaiḥ saha śākhāsu babhramuḥ ||JGc_1,11.10|| [anuṣṭubh]<BR>
     tatra sarva-kaniṣṭhās tu sva-niṣṭhā-mātra-tat-parāḥ |<BR>
     sākaṃ bhekair vilaṅghantaḥ saritaḥ srava-samplutāḥ ||JGc_1,11.11|| [anuṣṭubh]<BR>
     vihasantaḥ praticchāyāṃ śapantaś ca pratisvanān | [BhP 10.12 |10]<BR>
     hasantaḥ kṛṣṇa-santoṣaṃ lasantaḥ santataṃ daduḥ ||JGc_1,11.12|| [anuṣṭubh]<BR>
     kartuṃ pratidhvanau śāpaṃ pratibimbe viḍambanam |<BR>
     nudan bālān mudaṃ lebhe pratiśāpādito hariḥ ||JGc_1,11.13|| [anuṣṭubh]<BR>
<BR>
     eṣā gatir māyika-dṛg-vimohanī<BR>
          jñātātmanāṃ bhaktimatāṃ ca dūragā |<BR>
     yāsādito kṛṣṇam anuvrajārbhakair<BR>
          iti sphuṭaṃ śrī-śuka-deva-niścitiḥ ||JGc_1,11.14|| [upajāti 12]<BR>
<BR>
[14] tad evaṃ līlām anyām api titaṃsati kaṃsa-dviṣi dīvyatsu ca sarva-kalā-vidvatsu visaraj-jāleṣu vatsa-pāleṣu bakī-bakayor anujaḥ kaścid agha-nāmā danujas tad-vartmani vartate sma, jyotir-maṇḍaleṣu pracaṇḍa-kāla-jalada iva | yaṃ khalu kaṃsaḥ śaśaṃsa-aye, madīya-mahā-sahāya! vismayam apahāya śrūyatām |  tvam ajagara-bhāvena sadā jāgara-rahita eva śāśayyamānatā-niṣṭhaṃ tiṣṭhan na jānāsīti hi tvaṃ jāgarayāmāsiṣe |<BR>
<BR>
[15] agha uvāca-jagadīśa, kāmam ādiśyatām |<BR>
<BR>
[16] atha devakī-vivāha-gatāha-nabhaḥ-sabhya-vāṇīm ārabhya sarva-kathā-śaṃsana-pūrvakaṃ kaṃsa uvāca-tad evaṃ pratyekaṃ nūtana-nūtanārabdha-miṣa-viṣa-maya-pūtanādiṣu dhūta-phala-prayāsāliṣu sarvaṅgila-līlatayā bhavān adyānavadya-gatiḥ |  iha ca rāvaṇasya kumbha ity ardhoktam aśakuna-bhiyācchādya, pūrveṣāṃ pūrva-devānāṃ vṛtra iva ity api pratyākhyāyedam ākhyat-dhruvaṃ dhruvasyeva tava cātra bhrātra-mitra-niryātanam avaśya-vaśyatām arhati iti |<BR>
<BR>
[17] tad evaṃ bhavya-prasavyam apy upalabhya sphuṭam asabhyatayā śīghram asau baka-bhrātṛkaḥ kṛṣṇa-bhrātṛkāṇāṃ teṣāṃ purataḥ pracaran pracura-tarāṅgam uraṅgam arūpam āsthāya sthitaḥ |  kintv athāsau tathāsīd yathātma-pathādhikṛta-prathā-calatayā prathayāmāse |  narmaṇā nāga-dharmatām upadiśadbhir amībhir ūce ca-<BR>
<BR>
     udyad-garatayā jāgrad vartmany ajagaraḥ puraḥ |<BR>
     samagraṃ grasitā tasmād asmān yadi bakiṣyati ||JGc_1,11.15|| [anuṣṭubh]<BR>
<BR>
[18] tad etad abhidhāya śrī-kṛṣṇa-mukha-kamalaṃ nidhyāya, bāḍhaṃ kara-tāḍanāl lasanto hasanto mahā-giri-guhāntarvat tad-vaktrāntaraṃ praviviśur, jyotir-valayaḥ paścimācalam iva, yato mayūkhavat samagrā  vatsāś ca tad-vartmāyacchanti sma; yatra niṣiṣitsann api śrīvatsa-lakṣmā nāvasaram avāpa, kintu bhāvi-nija-līlā-niścalatayā vismayam āpa, paścāt-tāpam āpad apy asau yena hi teṣāṃ vartmāpy anuvartamānas tatra praviveśa, nīhāra-kujjhaṭikā-ghaṭita-tamaś-cakravāle pracaṇḍa-martaṇḍa-maṇḍalam iva; [19] yatra murāri-prabhāvācaturāḥ surāḥ surārayaś ca muhur ārād ārād api hanta-hanta-kāraṃ cakruḥ; yatra ca teṣām ubhayeṣāṃ tat-tad-varṇataḥ samānam ānana-kula-yugalaṃ tat-tad-varṇataḥ kramād bhayaṃ vijayam udbhāvayāmāsa |<BR>
<BR>
[20] baka-ceṣṭām anutiṣṭhatas tasya tu pāpiṣṭhasya kaṇṭhe so' yam akuṇṭha-dhāmā kṛṣṇa-nāmā vraja-nṛpa-tapaḥ-pratāpa-maya-yogamāyā-sahāyatayā keśi-praveśi-sva-bhuja-divya-bhujaṅgamavad vavṛdhe | [21] sa tu jāta-śvāsa-rodhaḥ parityakta-bodhaś ca kṣaṇa-katipayam āsīt |  tad-ūrdhvaṃ pāṭita-mūrdhānaṃ prāṇam apahāya pūtanā-śamayituḥ saṅgataḥ pūtaḥ pūtanā-bhrātur ātmā nitya-nūtanāṃ sad-gatim avāptum asya bahir āgamanaṃ pratīkṣate sma |<BR>
<BR>
[22] sa śrīvatsa-vatsas tu tam antar hatya vatsa-vatsapān mūrcchitān amṛta-vṛṣṭi-maya-dṛṣṭi-pracāreṇa sañcarita-cetanān ācarann amībhiḥ samaṃ gamana-vartmanā tasmān nirjagāma svar-bhānu-mukhād amṛta-bhānur iva |<BR>
<BR>
[23] tataś ca himācalād gāṅga-pravāhānām iva teṣāṃ pravahe jāte tasyātma-jyotir ajitasyāṅga-saṅghān niḥsajjad eva jagaj-janena dṛdaśe caṇḍa-jyotir-jyotiṣi jyotir iva |<BR>
<BR>
[24] yatra brahma-puraḥsarāḥ surāḥ sura-vartmani purataḥ sthitāḥ sura-taru-puṣpa-stavaka-vṛṣṭibhiḥ stava-kṛta-saṃstava-tauryatrikādi-prastāva-sṛṣṭibhiḥ stava-nīyaṃ vrajarāja-tanūjaṃ pūjayāmāsur, upajahasur apy aghāsuram |<BR>
<BR>
     mama sparśa-mātrād bhavaj-jñāti-mātraṃ<BR>
          vinaśyaty akasmāt tamas tejaso vā |<BR>
     idaṃ jñātavān apy aghākhyāsura tvaṃ<BR>
          kathaṃ mām ayāsīr itīvāha kṛṣṇaḥ ||JGc_1,11.16|| [bhujaṅgaprayātā]<BR>
athavā,<BR>
     sarvāṃs tvaṃ kharva-koṭīḥ paśu-paśupa-śiśūn grastavān mām tathāpi<BR>
     grastaṃ nirmātum aiṣīr iti sukhadatayā prāpam antas tvadīyam |<BR>
     saṅkocād gantum icchan bahir atha bhujaga prāṇa-vargas tavāddhā<BR>
     man-nirbandho' pi mūrdhnaḥ sphuṭana-kṛtitayā dhig gataḥ kiṃ vidadhyām? ||JGc_1,11.17||                                        [sragdharā] ity evam |<BR>
<BR>
[25] tataś ca tasmāt kalita-gaṇatayā taruni-cayād ācita-kācita-divya-dīdivitayā cāticapalaṃ calitasya tasya kācanātidūrā bhūr āyata-vana-kalāpa-vimalāpasaro-varāntaratayā varāpy avaratām āsasāda | [26] yām upasādya ca sadyaḥ sukha-vikasita-mukha-paṅkajaḥ padma-locanaḥ svaṃ rocanaṃ vacana-gocaram ācacāra |  yathā-<BR>
<BR>
     bhāsvan-maho yoga-vikāsa-hṛd-gata-<BR>
          prabhāmbujātaṃ madhusūdana-prabham |<BR>
     paśyantu mitrāṇi sujīvanālayaṃ<BR>
          mahan-manas-tulyataraṃ sarovaram ||JGc_1,11.18|| [upajāti 12]<BR>
<BR>
     eṣā vanālī sarasī tathā mitho<BR>
          guṇena puṣṭā guṇitena sarvadā |<BR>
     ādyā rasena dvaya-pūraṇī yataḥ<BR>
          prasūna-saurabhya-śatena puṣpate ||JGc_1,11.19|| [upajāti 12]<BR>
     sphurati pulinam acchaṃ komalaṃ bālukābhiḥ<BR>
          kusuma-phala-vana-kṣmā-prāvṛtaṃ sūkṣma-dūrvam |<BR>
     yad iha mṛga-janānāṃ vṛkṣa-lakṣālayānām<BR>
          upa vimala-jalāntaṃ bhāti śayyāyamānam ||JGc_1,11.20|| [mālinī]<BR>
<BR>
     atra bhoktavyam asmābhir divārūḍhaṃ kṣudhārditāḥ |<BR>
     vatsāḥ samīpe' paḥ pītvā carantu śanakais tṛṇam ||[BhP 10.13 |6]<BR>
<BR>
[27] atha samaṃ bhūmisthitaṃ saṃyujya bhojana-jananārthaṃ racita-majjaneṣu kṛta-mithaḥ-sajjaneṣu teṣu suhṛj-janeṣu prathamatas tāvad evaṃ jātam |<BR>
<BR>
kṛṣṇaṃ madhye labdhavantaḥ sakhāyaḥ<BR>
          sarvaṃ tat tad vismarantaḥ sva-duḥkham |<BR>
     tat-kāntīnāṃ santataṃ pātu-kāmās<BR>
          tasthur yadvat pūrṇa-candraṃ cakorāḥ ||JGc_1,11.21|| [śālinī]<BR>
<BR>
[28] tataś ca tat-pālana-tṛṣṇena kṛṣṇena yatnena yojitabhojaneṣu savayojaneṣu kācid anyā śobhā dhanyāṃ tāṃ vanyāṃ śobhayāmāsa, yathā:<BR>
     antarāntara-milad-valayānāṃ<BR>
          valgu bālya-vayasām adhimadhyam |<BR>
     sarvato' bhimukhatāṃ harir āgāl<BR>
          līlayābhramad apūrva-naṭābhaḥ ||JGc_1,11.22|| [svāgatā]<BR>
<BR>
     vibhrad-veṇuṃ jaṭhara-paṭayoḥ śṛṅga-vetre ca kakṣe<BR>
          vāme pāṇau masṛṇa-kavalaṃ vyañjanāny aṅgalīṣu |<BR>
     tiṣṭhan madhye priya-savayasāṃ hāsayan hāsitas tair<BR>
          divye loke kalayati mudā bhuktavān bāla-kṛṣṇaḥ ||JGc_1,11.23|| [mandākrāntā]<BR>
<BR>
[29] tad evaṃ paramotsva-rateṣu teṣu vatsāḥ kaccha-deśād anaccha-tārṇa-pradeśaṃ praviśya pracchannā babhūvuḥ | [30] pracchanneṣu ca teṣu vicchinna-bhojana-ratīr mitra-tatīḥ svasthayan tad-avastha eva svayaṃ nīrandhra-vanāvanīdhra-madhyam adhyāsitān avīdhra-durga-mārgān vicitya kṛtakṛtyatā-rāhityaṃ pratītya ca nivṛtya tatra ca mitra-vargān aparicitya vaicittya-vaśād ubhayān api sabhayān matvā vicikitsan vicikāya |  kāya-kleśataḥ keśavaḥ so' yaṃ kintayā cintayāmāsa ca,<BR>
     aho, mātṝṇāṃ yac chiśu-kulam asubhyo' pi dayitaṃ<BR>
          sthitiṃ vatsatvena prasajati tathā vatsapatayā |<BR>
     tad etan mat-prāṇa-pratikṛti-śarīraṃ kva nu gataṃ<BR>
          yad arthaṃ duṣṭāher jaṭharam aviśaṃ hā viṣamayam ||JGc_1,11.24|| [śikhariṇī]<BR>
<BR>
[31] tad etad aguṇa-guṇa-guṇagaṇa-nidhānasya  tasya niravadhānam api na citram adhyasyati | [32] eṣa hi prema-maya-līlāveśa-vaśyatām āpannaḥ kadācid avaśyaṃ paśyann apaśyann iva bhavati |  tadā hi sadya evedaṃ pratyapadyata |  āṃ brahmaṇaḥ khalv idaṃ karma |  mama punar etāvantaṃ kālaṃ sañjaṅghanya-māna-sakhi-saṅgha-praṇayāsaṅga-vaśāl laṅghita-jñānatayā na tad-anusandhānaṃ jātam |  na ca tena virodhitayedam ācaritam, kintu mayi prema-sthema-saṃhitasya tasya vraja-hitasya samprati mad-vaibhavaṃ prati viśeṣa-vīkṣā-pratīkṣā jātety evam evācaritam |  yata eva khalu māyā-vaibhavatas tad ananya-sthāna-sthitaṃ-manyam evānyatra vanya-bhūmāv ākṛṣya punas tatraiva puline pratikṛṣya tat-tad-vṛndam anenāgopāyi, tato na virodhi-buddhir asau |  virodhiṣu mad-buddhi-vīryayor
nidrāgame' pi jāgarukatā kalitā |  tato vayaṃ bhakte tasmin narma-karmaṭhatām eva ghaṭayiṣyāmaḥ |  tatra ca prāyaḥ śrīmat-pitṛ-caraṇābhiprāya-mayatayā yā mama yogamāyā sāhāyakam āyāti |  yadi tām eva samprati cāvalambeya, tadā svayam eva tat-tad-rūpatāṃ labheya |  nānyad dhi mad-dhitānāṃ teṣāṃ sāmyaṃ bhajed iti-[33] yena ca śatānandasya vrajānandasya ca mandatā-mandatāṃ vindeta, tad evaṃ cintayann eva, saha-suhṛl-loka-śokaṃ cintayāmāsa, hanta, hanta, kathaṃ tān māṃ vinā tāntān vinā samayaṃ gamayiṣyāmi? iti |  tataś ca,<BR>
     yasya yasya ca śucā guṇa-rūpaṃ<BR>
          cintayann abhajata svatayātha |<BR>
     tasya suṣṭhu dhuta-bhedatayā'sau<BR>
          jajñivān prayatanaṃ vyatiricya ||JGc_1,11.25|| [svāgatā]<BR>
<BR>
[34] iti tathānusandhāya svatas tat-tad-bālavatsādi-rūpāṇi sandhāya sarva-samādhāna-nirbandhāya dināntaravad eva vrajāgamana-devanena gehaṃ gehaṃ praveśam āsīnas tāṃ sandhyām abandhyāṃ cakāra | [35] tan-mātaras tu dināntarād apy antaraṅgataram ānandaṃ vindanti sma |  tathā hi,<BR>
     sute gopeśvaryā nija-nija-suta-pratyaya-mudā<BR>
          tathā tan-mitratva-sphuraṇa-sukha-lakṣmyā dvi-guṇitam |<BR>
     purāvad vātsalyaṃ vraja-pura-purandhrīr vidadhatīs<BR>
          tadīyā saṃsiddhir yad adhinuta tad bhāti tad iva ||JGc_1,11.26|| [śikhariṇī]<BR>
<BR>
     yadyapy eka-svarūpā vraja-nṛpati-sutasyāpare bāla-vatsā<BR>
     jātās tarhy apy amī tat-pratima-padam adhus tatra nety eva yuktam |<BR>
     tad-rūpaṃ tad-guṇālis tad-amita-vihṛtiś cāśrayaḥ khalv amīṣāṃ<BR>
     tasyāpi svasya citra-sthiti-kṛd iti yatas tatra tatrābhyadhāyi ||JGc_1,11.27|| [sragdharā]<BR>
[36] tad evaṃ hāna-prāyasya tasya hāyanasya pūraṇāya pañcaṣāṇy ahāni yadā hīnāni, tadā tu kṛṣṇa-viṣayaka-sneha-jātīya-sneham anu sva-para-tat-paratāyās teṣu bālādiṣu samyag avagamyamānatayā rāmo' pi vismitya tena saha praśnottare vinimitya viniścitya ca sthitavān, kintu teṣāṃ sakhīnām akhilānāṃ vipralambha-lambhita-kaṣṭena nijānuje ruṣṭatayā pañcaṣāṇy ahāni tena saha vanaṃ nājighāya |<BR>
<BR>
brahmā tu tatra guptam āgataḥ śrī-kṛṣṇena tarkyate sma, yathā-<BR>
<BR>
     yasmād eti paraiti paśyati puraḥ paścāt tathā  pārśvataḥ<BR>
     svātmānaṃ paritaḥ stṛṇoty anupadaṃ sambhrāmyati bhrāmyati |<BR>
     loptrā loptrasa-vatsa-vatsapa-gaṇaṃ sandigdham ālokate<BR>
     tasmān me pratibhāty asāv anudiśaṃ vaktraṃ dadhat stenakaḥ ||JGc_1,11.28|| [śārdūla]<BR>
<BR>
[37] atha brahmā teṣām arvācīnānāṃ prācīnānāṃ ca bālādīnāṃ rūpādibhiḥ parasparam abhedam ākalayya cetasāścaryam ācarya cārvācaḥ parivindan, sarvato' py atidṛṣṭa-mahiṣṭhatā-bhūyiṣṭhān dṛṣṭavān | [38]  brahmāṇaṃ paśyati śrīdāmādi-mitre tu sva-mitrāṇām evānayanecchā jāteti yadṛcchayā tad-anveṣaṇāvasthā prādurbhūtā, sāmpratikāś cāntarbhūtāḥ |<BR>
<BR>
[39] tad evaṃ nānā-vaibhavam anubhavataḥ kamala-bhavasya traptatayānutaptatayā ca yā racitāvācīnatā, sā svayaṃ praṇāmāya pariṇamati sma |  tatra ca,<BR>
<BR>
     ekam ekam adhaḥ kṛtvā mukhaṃ tatra caturmukhaḥ |<BR>
     namann anya-mukhasyordhvī-bhāvāt pūrtiṃ jagāma na ||JGc_1,11.29|| [anuṣṭubh]<BR>
     yadyapi na naman mumude   vidhir ekāsyānavāg-bhāvāt |<BR>
     tadapi harer mukhacandrā-lokālopān mudaṃ lebhe ||JGc_1,11.30|| [upagīti]<BR>
<BR>
[40] athāpakṛṣṭaṃ-manyaḥ sann ananya-gatitayā sumedhā vedhāḥ stavakeneva stavakeneṣṭavāṃś ca kṛṣṇam |  yatra ca caturbhir vaktrair ānuvāna iva nuvann asau sarva-mahān api yat kiñcid gokulānugatānugatim eva prati nijānumatim ātatāna |  yathā cāha sma-<BR>
<BR>
     tad bhūri bhāgyam iha janma kimapy aṭavyāṃ<BR>
          yad gokule' pi katamāṅghri-rajo' bhiṣekam |<BR>
     yaj-jīvitaṃ tu nikhilaṃ bhagavān mukundas<BR>
          tv adyāpi yat-pada-rajaḥ śruti-mṛgyam eva ||[BhP 10.14.34] iti |<BR>
<BR>
[41] tad evaṃ vraja-mahi-mahima-kara-kara-nikara-jaḍī-bhūtā vayaṃ nopapatti-pratyāsattiṃ labhāmaha ity alam ativistareṇa |<BR>
<BR>
[42] atha snigdhakaṇṭha uvāca-śrīmad-vraja-yuvarājena tatra kim uktam?<BR>
<BR>
[43] madhukaṇṭhaḥ sa-smitam uvāca-na kim api, kintu tatra stuti-samaye tāvat |<BR>
     govindaḥ smitam atanot stuvānam enam<BR>
          dṛṣṭvā yat kim api dadarśa tatra citram |<BR>
     ekasmin vadati caturmukhe hi tasmiṃś<BR>
          catvāro dadhati rutīr iti bhramaḥ syāt ||JGc_1,11.31|| [praharṣiṇī]<BR>
<BR>
[44] stuty-uttara-kālatas tu,<BR>
     vayaṃ gopāś cārthavanto brahmā ca tvam anarthavān |<BR>
     brūmas tvāṃ kim itīvāyam avadan smitam ātanot ||JGc_1,11.32|| [anuṣṭubh]<BR>
<BR>
[45] snigdhakaṇṭha uvāca-parisedhaty api vedhasi kiṃ kiñcid apy uktam?<BR>
<BR>
[46] madhukaṇṭha uvāca-stava-paryāvasāne khalu nija-rūpa-rūpatayā sarva-paryāptimadbhir api paścād āvirbhūtavadbhir bālādibhiḥ paritoṣa-poṣam amanyamānaḥ sa dhanyaḥ svajana-prema-jitaḥ śrīmān ajitas tān vraja-bālādīn evānetuṃ yadā vāñchām ānañca, tadāñjali-bandha-vyañjitāṃ sañjñām anu samanujñāṃ yācamānaṃ viriñciṃ khalv evaṃ lambhita-tad-upālambha-narma-smitam anujñāpayāmāsa-yadi tatra-bhavatām ājñā vijñāyate, tadā tān pūrvam evānusaṃhitān sannihitān ānayāmi iti |<BR>
<BR>
[47] tataś ca viriñciḥ kiñcin namra-niṭilatā-ghaṭita-muni-vrata-sunirūpita-nija-durnītitayānujñāyāḥ karma-kartṛtvaṃ vyaktīkurvan, bhakti-bharāsakti-pṛktīkṛta-pulaka-saṅkulatayā svāparādha-maya-bādhā-vyakulatayā ca triḥ parikramya bahuśaḥ praṇamya ca nija-harmyam eva jagāma |<BR>
<BR>
[48] śrī-kṛṣṇaś ca manasi tasyāparādhaṃ manāg apy anāgamayann āgamayamānaḥ prāg-diṣṭa-sadiṣṭa-dveṣa-veśa-kriyānatikrami-kramatayāvasthitāṃs tān vatsāṃs tat-sadṛg-avasthair vatsa-pālair melayāmāsa | [49] tathaiva hi teṣāṃ kāla-deśa-viparyayā paryālocanāya druhiṇa-devena sneha-dehany anavadya-vidyeyam udbhāvitā |  etad evoktam-<BR>
<BR>
     tato' nujñāpya bhagavān sva-bhuvaṃ prāg-avasthitān |<BR>
     vatsān pulinam āninye yathā pūrva-sakhaṃ svakam ||[BhP 10.14.42] iti |<BR>
<BR>
[50] atha te,<BR>
     ūcuś ca suhṛdaṃ kṛṣṇaṃ, svāgataṃ te' tiraṃhasā |<BR>
     naiko' py abhoji kavala, ehītaḥ sādhu bhujyatām ||<BR>
     tato hasan hṛṣīkeśo' bhyavahṛtya sahārbhakaiḥ |<BR>
     darśayaṃś carmājagaraṃ nyavartata vanād vrajam ||[BhP 10.14.45-46] iti |<BR>
<BR>
[51] carma cedam etāvantaṃ samayaṃ yathāvad eva yogamāyayāntardhāpitam iti gamyam |<BR>
<BR>
[52] tataś ca saṃvatsara-prasara-vatsa-vatsapāla-bāla-viraha-virahān mahatānandena mahitas tair eva sahitaḥ saṃhita-sampad-vrajaṃ vrajaṃ praviśan, tat-tad-unmaryāda-vatsa-parāvartanāya nidiśan, pūrva-pūrvato' py apūrvaṃ parva parvati sma |  tathā hy uktam-<BR>
<BR>
     barha-prasūna-vana-dhātu-vicitritāṅgaḥ<BR>
          proddāma-veṇu-dala-śṛṅga-ravotsavāḍhyaḥ |<BR>
     vatsān gṛṇann anuga-gīta-pavitra-kīrtir<BR>
          gopī-dṛg-utsava-dṛśiḥ praviveśa goṣṭham ||[BhP 10.14.47] iti |<BR>
<BR>
[53] tataś ca pitṛ-sambandhibhir nanda-sūnur iti mātṛ-sambandhibhir yaśodā-sūnur iti tasya nāmānūdya, sadya eva siddham iti cirantanam api tac-caritaṃ jage |  tad yathā-<BR>
<BR>
     nanda-tanūjanur adya vyālam | hatavān hṛtavān asmat-kālam ||iti dhru ||<BR>
     adya yaśodā-sūnur vyālam | hatavān hṛtavān asmat-kālam ||iti vā ||<BR>
     oṣṭhādharam iha jalada-taṭāliḥ | dambhāvalir api dantaka-pāliḥ ||<BR>
     śvāsa-bharaḥ kharadāvaja-vātaḥ | jihvā-yugam api vartma-nipātaḥ ||<BR>
     ity utprekṣitatama-vividhāṅgān | vyatihāsān ācarataḥ sāṅgān ||<BR>
     ahim anv ahitāṃ kalpayamānān | girir iti taṃ viśataḥ kṛta-mānān ||<BR>
     tad-udara-madhya-kṛtābhyanuveśān | nija-virahādi-vimūrcchita-veśān ||<BR>
     sneha-bharād atha svena sametān | svaka-netrāmṛta-vṛṣṭi-sacetān ||<BR>
     tasmād bahir atha niṣkāsitavān | punar iha nikhilaṃ bata darśitavān ||<BR>
     prāṇād adhikaḥ so' yaṃ prāṇān | rakṣann asmān kurute trāṇān ||JGc_1,11.33|| [mātrā-samaka]<BR>
<BR>
[54] iti śrutvā ca te vrajasthāś cintayāmāsuḥ, sādhu-ghātukānāṃ pātukānām āmīṣāṃ katham iva jātu kāmāḥ sidhyeyuḥ? iti |<BR>
<BR>
[55] tad evaṃ siddhe, sukhānubiddhe teṣāṃ same samāgame prātas tu bṛhad-bhrātaram anugamya praṇaya-maya-ramya-roṣam anunīya dīyamāna-vismayatayā tān ānīya tena caikatra praṇīya śrīvatsa-vatsaḥ pūrvavad eva vatsa-pālanam ārebhe |<BR>
<BR>
[56] atha punar madhukaṇṭhaḥ samāpanāya sa-vismayam ivāha sma-<BR>
<BR>
     īdṛśas tanayo jātas tava goṣṭhādhināyaka |<BR>
     brahmāṇḍa-grāmaṇīr yasya brahmāpi grāmaṇīr iva ||JGc_1,11.34|| [anuṣṭubh]<BR>
<BR>
[57] tad evaṃ kathakayoḥ kathāṃ prathayitvā sabhyeṣu sākṣād iva kalita-tat-tat-keli-sandhayoḥ kṛtāñjali-bandhayos tad-dine' pi pūrvavad eva sarve gṛha-vartmani vartamānā nija-nija-spṛhaṇīyaṃ karma nirmimāṇā api tām eva līlāṃ bṛṃhitāṃ hṛdi jagṛhire |<BR>
<BR>
iti śrī-śrī-gopāla-campūm anv<BR>
agha-brahmāgha-mocanam nāma<BR>
ekādaśaṃ pūraṇam<BR>
 ||11||<BR>
<BR>
<BR>
<BR>
<BR>
<BR>
</body></html>
