<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Jiva Gosvamin: Gopalacampu, Purvacampu, 12-22</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Jiva Gosvamin:<BR>
Gopalacampu, Purvacampu, 12-22<BR>
Based on the edition by Puridasa (1947).<BR>
<BR>
Input by Jan Brzezinski, <BR>
31.10.2003<BR>
<BR>
<BR>
[Verses missing: 1,16.12, 1,21.27, 1,21.34, 1,22.45]<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
<BR>
(12)<BR>
<BR>
<BR>
atha dvādaśaṃ pūraṇam<BR>
<BR>
gocāraṇa-pracāraṇaṃ<BR>
<BR>
<BR>
[1] atha paredyavi ca kathā prathate sma, [2] yathā snigdhakaṇṭha uvāca-yadyapi kālenālpena [BhP 10.8.26] ityādi-rītyā varṣa-traya-traya-paryāyeṇa tayor vayo-gaṇanā nirṇītā, tathāpi kaumāraṃ tu varṣam ekam adhikam adhirūḍham, bāla-vatsānāṃ śrīvatsa-vatsasya ca mitho vatsara-viraha-mayānullāsena vyatīta-kṣaṇa-maya-saṃvatsara-kāla-bāla-vatsānurodhena vā tasya stabdhībhāvāt | [3] tatas tad-bhāvānugāmitayā rāmasya ca tathā vṛttaṃ sutarām eva vṛttam |  tad-anantaram akhaṇḍaṃ paugaṇḍaṃ tu varṣa-dvayenaivāpūryata, cirāl labdha-bandhu-saṃvāsena samyag ullāsena jhaṭiti kaiśora-ghaṭanāt |  tathā ca prathāṃ karavāma dhenuka-vadhāvama-dhāma-gamanānte |  tad evam eva saṅgacchate kālenālpena ityādi |<BR>
<BR>
     tāvad evātmabhūr ātma-mānena truṭy-anehasā |<BR>
     purovad ābdaṃ krīḍantaṃ dadṛśe sakalaṃ harim ||[BhP 10.13.40] iti |<BR>
<BR>
tataś ca paugaṇḍa-vayaḥ-śritau [BhP 10.15.1] ityādi ca |<BR>
<BR>
[4] atha prakṛtam anusarāmaḥ |  tad evaṃ viharatoḥ sarveṣāṃ mano harator anayoḥ pañcamaṃ varṣam añcat kaumārataḥ pāra-bhūtaṃ vayaḥ samayāñcakre |  yathā-<BR>
<BR>
     aiṣamo' bhavad asau parut parāry<BR>
          evam ādi nikhilair yadāgaṇi |<BR>
     hanta tarhi sahasā bakāntakaḥ<BR>
          prāpta-kānti vijahau kumāratām ||JGc_1,12.1|| [rathoddhatā]<BR>
<BR>
     udgacchad-buddhi-śakti-prathama-ruci-jayi-śyāmatā-śubhratā-yuk<BR>
     kiñcid-vistīrṇa-vakṣaḥ-prabhṛti valayitāyāma-netrādi-gātram |<BR>
     keśaṃ veśaṃ ca pūrvād adhika-mitim ayat keli-śikṣā-pravīṇaṃ<BR>
     paugaṇḍaṃ prāg acaṇḍaṃ sphurad alam anayor māṃ didṛkṣuṃ karoti ||JGc_1,12.2|| [sragdharā]<BR>
<BR>
[5] tadā ca kadācic chrī-vraja-rājñī sabhāntaḥ prātar āyātā śrīmad-abhinanda-patnī sayatnī-bhavantī tāṃ papraccha-yātaḥ kṛṣṇa-mātar, adya sadyaḥ prātar eva kutra vā bhavaj-jātaḥ prayātaḥ?<BR>
<BR>
[6] vraja-rājñī tu sa-hāsam āha sma-hanta, tad etad vartamāna-samaya-paryantaṃ tasyodvartana-snāna-paridhāna-mayāni karmāṇi mayā nirmīyante sma |  samprati mad api lajjām āsajjan svaka-savayaḥ-sevaka-priyaḥ pṛthag eva kṛta-tat-kriyaḥ sa mā samayā samāyāti |  āgatya ca pratyahaṃ māṃ pitaraṃ yathā-yatham itaraṃ ca guru-janaṃ puru-gauraveṇa namaskāreṇa puraskaroti | [7] kiṃ ca, tad-avadhi yadā sandhyāyāṃ mayā dhyāyamānāgamanaṃ saha-vatsaḥ samāgacchati, tadā tad-upari vāri vāra-trayaṃ bhramayitvā pibantī bhavāmi sma |  samprati tu, sa-śapatham edhamāna-yatnavatā tat-pratiṣedhatā tena mama hastau vihastau kriyete |  evam eva rauhiṇeyaś ca iti |  tad etad arvācīnaṃ tad-varṇanam apūrvatayākarṇya tan-mukhaṃ nirvarṇya sarvā hasanti sma | [8] sā punar uvāca-tad etad abālyam
iva ca tasyāsamaya-mayatvād bālyam eva matvā sukham upalabhāmahe, anena tu duḥkhākriyāmahe |<BR>
<BR>
[9] sarvāḥ sāśaṅkam ūcuḥ-hanta, kiṃ tat?<BR>
<BR>
[10] sā prāha-svayam acirād eva gavāṃ vicāram antarā cicārayiṣitaṃ yat |<BR>
<BR>
[11] sarvā ūcuḥ-nātrāpy anyathā manyasva |  gopa-kula-tilakāyamāna-bālakānāṃ sa eṣa eva svabhāvaḥ sarvatra nābhāvam āsīdati |  kim uta teṣv api parama-citra-caritrasya tasya iti |<BR>
<BR>
[12] atha vraja-rājasya sadasy api tasya vṛttam idaṃ vṛttam āsīt |  yathāha sma sa-smitaṃ samāsannau sannanda-nandanau nandita-samājaḥ śrīman-nanda-rājaḥ-bhoḥ āyuṣmantāv, adya-jāta iva yuṣmad-bhrātṛ-jātaḥ sa yathā samprati yuvāṃ prati vartate, na tathā mām iti lakṣyate |  yataḥ kiñcit saṅkucita-vilocanena mām avalocayann ālocyate |  yuvābhyāṃ saha tu madhura-vārtāṃ vartayann eva dṛśyate |<BR>
<BR>
[13] sannanda uvāca-sāmpratam evedaṃ, yataḥ sāmprataṃ tatra-bhavatā tatra śikṣā-maya-vīkṣā gāmbhīryam ācaryate |  āvābhyāṃ tu kaumāra-kālīne' pi tasminn atiśālīne vidheyatayā paryālocituṃ na pāryate | [14] pāśya paśya<BR>
<BR>
     prathamaṃ namam iha mātaram   atha pitaraṃ tvāṃ tathaivāsmān |<BR>
     pratyūṣaḥ pratisuhṛdaṃ   sat-kurute' sāv atīva bālye' pi ||JGc_1,12.3|| [udgīti]<BR>
<BR>
[15] atha kramāgateṣu vatsalatayā samāna-mateṣu tad-ākarṇanārtham akiñcidvādiṣu śrīmad-upanandābhinandādiṣu tad-varṇyamānam anya-mukhād ākarṇya sānanda-vikasita-manda-hasita-bhrājiṣu punaḥ sannanda-nandanau prati śrī-vraja-rāja uvāca-bhavantāv ekāntam anubhavantāv anugamya tau ramya-kātarākṣi-prāntāv asakṛt prātar ārabhya prārthitavantāv iva hyaḥ pūrve' hni samantād bhrātarāv atidūrād adṛkṣātām |  tat kim ucyatām?<BR>
<BR>
[16] nandana uvāca-tadānīm eveti kiṃ vaktavyam?  kintu cirād eva tayos tad abhirucitam upacitam asti |  saṅkucita-bhāvābhyām āvābhyāṃ tu bhavatsu na śrāvitam |<BR>
<BR>
[17] vrajarāja uvāca-kiṃ tat?<BR>
<BR>
[18] sannandaḥ sasmitam uvāca-svayam eva gavāṃ sevanam iti yat |<BR>
<BR>
[19] upananda uvāca-kim ūcatus tau?<BR>
<BR>
[20] sannanda uvāca-āvayoḥ prathama-vayo' tītayos tāta-caraṇānāṃ svayaṃ gocāraṇam anācāratām ācarati iti |<BR>
<BR>
[21] tad etad varṇyamānam ākarṇya tayor mukhaṃ nirvarṇya sa-vismayaṃ tūṣṇīmbhūṣṇutayā virājamāne vrajeśāne sarve' pi tam ūcuḥ-yadyapy adya-jātāv iva sujātāv amū, tathāpi kramaṃ vinā buddhi-niṣkramasya bala-saṃvalanasya ca sad-bhāvād asmākaṃ vismāyakāv eva bhavataḥ |  itas tu na vismāyakau bhavatas tapaḥ-prabhāva eva khalv evaṃ bhāvam āvahatīti |  na khalu tat-tat-khalānāṃ yat parimalanaṃ jātam, tatra sahāyatānāṃ sahāyatā kācid api paricitā |  tasmān maṅgalam eva saṅgataṃ bhaviṣyati iti |<BR>
<BR>
[22] atha tadā kadācin nija-gṛhiṇyāpi saha rahasi śrī-vraja-rājasya sa eṣa prastāva-viśeṣa āsīt-yatra ca tau putra-prema-yantritatayā tad etan mantritavantau, paśyāmaḥ samaya-viśeṣam iti |<BR>
<BR>
[23] tadā ca dina-katipayānantaraṃ sabhāyāṃ bhāsamānāyāṃ śrī-vraja-rājasya vailakṣyam ālakṣya sarve' narvācīna-gopā mitho nirīkṣya hasanti sma | [24] tatra ca śrī-vraja-rāje kathaṃ katham? iti sa-smitam uktavati vadanti sma, yad asmābhir akasmād vismāyanam anubhūtam, tad eva bhavadbhir apīti sambhāvyate |<BR>
<BR>
[25] vraja-rāja uvāca-kathyatāṃ tāvat tathyaṃ bhavadbhiḥ |<BR>
<BR>
[26] sarva ūcuḥ-yadyapi cirata evedaṃ caritam, tathāpi bhavatāpi gocaritena gocaritenātīva racitam, yat khalu sarvaṃ go-jātam na tu bhavaj-jātam antarā padam api padaḥ pradadāti |  kathañcit tenaivāgrāvasthitenādya tāḥ prasthāpitāḥ santi |<BR>
<BR>
[27] vrajarāja uvāca-tad idam akasmāt kathaṃ jātam?<BR>
<BR>
[28] sarva ūcuḥ-bhavat-putraḥ kutracid yatra snehaṃ vyañjayati, tatra sarvatra caivaṃ dṛśyate |<BR>
[29] vraja-rāja uvāca-tarhi kim agarhitam arhitaṃ syāt?<BR>
<BR>
[30] sarva ūcuḥ-yatra gaty-antaraṃ nāsti, tat khalv anantaram eva vidhātuṃ yuktam |  yat tu tatra-bhavantas tatra bhītāyante, tat punar vatsa-pālane' pi na tucchāyate |  kintu bhavat-tapa eva pratapati pratīpān iti pratīyate |  tasmād bhavatād bhavatām anujñā, yā paramparayāpi paraṃ param apy amaṅgalaṃ tāra-yiṣyati |<BR>
<BR>
[31] athedam ākarṇya nirvarṇanata eva jñāpitānujñā-nija-samāje śrīman-nanda-rāje sarvānumati-labdhānandaḥ śrīmān upanandaḥ prathita-samajñān samaya-jñān jijñāsayāmāsa |  tair api budha-śravaṇa-sukha-prada-maṅgala-śravaṇa-saṅgata-budha-śravaṇa-viśiṣṭhāyām abahula-bāhulāṣṭamyāṃ bahulā-pālanaṃ bahulam etad iṣṭam ity ādiṣṭam | [32] śrīman-nandādayaś ca sarve dundubhi-nirghoṣeṇa ghoṣe tasmin nirviśeṣam ahas-tritayam ahamahamikayā mahaḥ pracārayantas, tad-vatsa-cāraṇa-bṛhad-utsavam apy aticarantas tat samācaranti sma |<BR>
<BR>
     ekasyaikasya ced vaktur vaktrāṇi syuḥ sadāyutam |<BR>
     tadā tad vaktum icchantu yady āyuḥ sarvadāyutam ||JGc_1,12.4|| [anuṣṭubh]<BR>
<BR>
[33] dig-darśanaṃ tu yathā,<BR>
     gopālocita-navya-veṣa-valanai rakṣā-vidhānair dvijādy-<BR>
     āśībhiḥ sudināha-labhya-racanair vrajyārha-nīrājanaiḥ |<BR>
     saṅgānānvita-vādya-nṛtya-nikaraiḥ śaśvaj-jayādy-āravaiḥ<BR>
     śrīmān gopa-mahendra-sūnur agamad rāmeṇa dhenūr anu ||JGc_1,12.5|| [śārdūlavikrīḍita]<BR>
<BR>
[34] tad anu gati-rītir itīva ca gantavyā-vādya-gīta-maṅgala-parītaṃ purodhasaḥ purodhāya dhenūḥ sannidhāya tāś ca pādyādibhir arcitā vidhāya madhura-grāsais tāsāṃ samagrāṇāṃ tṛptim ādhāya tāsu nati-prabhṛtibhir mānam upadhāya punaś ca pradāna-dakṣiṇābhiḥ purohitādīn akṣīṇānandān sandhāya, śrīmat-pitṛ-caraṇādīn mañjulāñjali-valitam agrato nidhāya sthitavati sāgraje tasminn avaraje, śrīmāṃs tat-pitā vrajarājas tāvan maṇi-maya-lakuṭiṃ tat-kare ghaṭayāmāsa |  śrīmatī tan-mātā ca vraja-rājñī bhāle tilakaṃ nidadhe, nidhāya ca sā-<BR>
<BR>
     rāma prāg asya paścād bhava subala yuvāṃ śrīla dāman sudāman<BR>
     doḥ pārśva-sthau bhavetaṃ diśi vidiśi pare santu cātmīya-bandhoḥ |<BR>
     itthaṃ haste vidhṛtya pratiśiśu diśatī tatra kṛṣṇasya mātā<BR>
     tat-tat-karmādhikāra-śriyam api dadatī netra-nīrair asikta ||JGc_1,12.6|| [sragdharā]<BR>
<BR>
[35] atha rohiṇī-bṛṃhita-śuci-sampad-upananda-gṛhiṇī-saṃhita-mahita-mahilābhiḥ sahitaṃ yathāyathaṃ saṅgamite nānā-maṅgale, bhuvi divi ca mahā-maha-bahala-kuśala-kutūhalam anu, mātaraṃ pitaraṃ kāṃścid anyāṃś ca namaskṛtya, kṛta-kṛtyatayā jihi-jihi-kāreṇeritāś ca gāvaḥ svābhimukham eva sthitā na prasthitavatya ity anupapattyā pratyāsannān gurūn parāvartya, tāsām purata eva sa-bala-sakhaḥ sa prasthitavān |  prasthitavati ca tatra śyāma-varṇe tarṇakāgrimatā-nirvarṇaneneva mandaṃ mandaṃ gacchantaṃ gāvas tam anvagacchan |<BR>
<BR>
[36] tad evaṃ śrī-kṛṣṇa-rāmāv etāv atha svānugamana-kamana-manaskān janān kathaṃ katham api tataḥ pathaḥ ślathayitvā, svātmānam api tal-locana-śṛṅkhalā-mocanān mocayitvā, sakhibhir apy akhila-vilambi-lalitair nava-gopa-mahasopavalitaiḥ saha sahasā hasantau lasantau cārāya madhye madhye stabdha-nikhila-gavīkau labdha-mano-gavīkau suvalita-calitaṃ govardhana-diśam uddiśya calataḥ sma |<BR>
<BR>
[37] yatra gāvaḥ saṅketita-svarādi-viśeṣeṇaiva mithaḥ saṅkīrṇā vikīrṇāś ca bhavanti sma, na tu daṇḍenopaghātaṃ viśīrṇāḥ kriyante sma |  yatra ca sakhiṣu tābhyāṃ saha parasparaṃ maṇḍayanteṣu nandayanteṣu krīḍā-janayanteṣu ca parama-kautukam āvirbhavati sma |<BR>
<BR>
[38] tad etan nirvarṇya devair varṇitaṃ yathā-<BR>
<BR>
     pratyekaṃ gāva etā bahir api ca hareḥ prāṇa-rūpā yad āsāṃ<BR>
     śaśvat tṛptau ca tṛptiṃ kṣudhi ca kalayati kṣud-vikāraṃ sa eṣaḥ |<BR>
     ānīyānīya caitā nijahṛdi vidadhad ghrāṇa-saukhyaṃ dadhānaḥ<BR>
     śliṣyann uccair vicinvann aśanam upadadat pālayan svena bhāti ||JGc_1,12.7|| [sragdharā]<BR>
<BR>
     usrāṇāṃ prāṇa-sāmyaṃ vahati harir amūs taṃ vinā rikta-cittāś<BR>
     citra-prāyāḥ samantād yad iha vana-tati-śrī-nibhā visphuranti |<BR>
     tal-lābhād ghrāṇa-dṛṣṭi-śravaṇa-sarasana-sparśa-yogād valante<BR>
     kintu syāc citram etad bahir upavalitaṃ teṣu taṃ svādayanti ||JGc_1,12.8|| [sragdharā]<BR>
<BR>
     āhūtaṃ kurute hariḥ sakhi-janaṃ, so' py enam evaṃ tathā<BR>
     vakti śliṣyati jighrati prahasati skandhaṃ spṛśan karṣati |<BR>
     āstāṃ tac ca mahādbhutaṃ śṛṇuta bho yady antaraṃ tarkyate<BR>
     naivātmā pṛthag asya tasya ca bhaved ity eva vijñāyate ||JGc_1,12.9|| [śārdūlavikrīḍitam]<BR>
<BR>
     vadati sakhi-samūhaḥ kṛṣṇa-rāmāv itīdaṃ<BR>
          kvacid api vinimāya prāha tat tac ca yuktam |<BR>
     kalayata yad imāv apy ātmanaḥ sthāna eva<BR>
          sphuṭam iha vidadhāte yan mithas tatra tatra ||JGc_1,12.10|| [mālinī]<BR>
<BR>
[39] atha tad evaṃ ca sthite, pūrvata eva tadīya-vimala-parimala-mādhurī-dhārā-nandita-vidūraga-vṛndāvana-sthira-cara-jīvāvalībhir jīvātutayājīvyamānau, samprati tu sarvā eva tā devatā-pūrvāḥ paramāpūrva-darśana-sparśanādibhir labdha-parvaṇaḥ kurvāte sma | [40] yāḥ khalu sarvātiyāyi-sukha-dāyitayānyeṣām api puṇyāya puṇya-phalāya naipuṇyam āseduḥ | [41] tatraiva ca sarva-sukha-śaṃsinī vaṃśī sarvam ātmānaṃ ca kṛtārthatāṃ prāpitavatī |  yataḥ-<BR>
<BR>
     na tad vanaṃ yan na vihāra-maṅgalaṃ<BR>
          nāyaṃ vihāraḥ śubha-gīta-bhṛn na yaḥ |<BR>
     gītaṃ na tad yan na hi vaṃśīkākṛtaṃ<BR>
          vaṃśī na sā kṛṣṇa-mukhānugā na yā ||JGc_1,12.11|| [upajāti 12]<BR>
<BR>
[42] tad-dine tu kāntaḥ so' yaṃ vṛttāntaḥ karṇāntaḥ kriyatām-<BR>
<BR>
     udīrṇa-muralīkalaḥ sva-guṇa-gātṛ-gopāvṛtir<BR>
          balena sahitaḥ sphurad-vividha-mādhurī-vistṛtiḥ |<BR>
     rasārdram aniśa-smitaṃ tad-atihārda-bhājāṃ gavāṃ<BR>
          hitaṃ svajana-cittavad vanam athāviśan mādhavaḥ ||JGc_1,12.12|| [pṛthvī]<BR>
<BR>
[43] sa ca nitānta-priya-jana-bhānaḥ kānanāntaḥ-sāra-sarasa-gandha-sarasa-sugandha-gandha-vāha-vāhita-nava-pallava-pāṇibhiḥ sphuran-madhura-sakhi-tatiṃ madhupatim āliṅgann utasaṅga-saṅginaṃ vidhāya, svānuvrata-madhuvrata-khaga-mṛga-mañju-guñjitādi-vyañjanayā khelitum iva protsāhayāmāsa |<BR>
<BR>
[44] tataś ca kautuka-viśeṣa-lambhanāya vraja-rāja-tanūjaḥ sa-smitam īkṣamāṇaḥ sa-vismayavad utprekṣamāṇaś ca nijāgrajaṃ prati sādara-narma-gandha-prabandhi-vana-varṇanaṃ nirmame, yathā-<BR>
     nūnaṃ bhavān viśva-patir namanti yad<BR>
          baliṃ gṛhītvā taravaḥ padaṃ tava |<BR>
     paśya prasūnādi-śatena tan nata-<BR>
          pravāla-śākhā-śikhayā spṛśanti te ||JGc_1,12.13|| [upajāti 12]<BR>
<BR>
     tvaṃ rājase deva vane' tra sāmprataṃ<BR>
          vayaṃ na paśyāma tathāpi tāmasāḥ |<BR>
     itīva cakṣuṣmati janma-lambhanaṃ<BR>
          vṛkṣā vṛṇānāś caraṇaṃ tavāśritāḥ ||JGc_1,12.14|| [upajāti 12]<BR>
<BR>
gāyanti tvāṃ ṣaṭpadāś cānuyāntaḥ<BR>
          śrī-rohiṇyāḥ putram antarhitaṃ ca |<BR>
     itthaṃ mitrāṇy āhur ūhe' ham evaṃ<BR>
          sarveśas tvaṃ na tv amī san-munīśāḥ ||JGc_1,12.15|| [śālinī]<BR>
<BR>
     suramyaṃ nṛtyanti pramada-śikhinaḥ sneha-valitaṃ<BR>
          hariṇyaḥ paśyanti sphuṭa-mṛdu-kalaṃ bibhrati pikāḥ |<BR>
     naṭā rāmāḥ sūkta-prapaṭhana-vidaḥ kānana-sadām<BR>
          amī dhanyā yasmād vidadhati tavārād atithitām ||JGc_1,12.16|| [śikhariṇī]<BR>
<BR>
     aṅghrisparśair dharitrīgiritṛṇasaritas te nakhaśreṇilekha-<BR>
     śrīmac-citrair vicitra-druma-samudayaga-dyota-vīrud-vibhedāḥ |<BR>
     snigdhekṣābhiś ca dhanyā mṛga-vihaga-gaṇā vakṣasaḥ saṅga-lābhād<BR>
     eṣā tatrāpi gopī-vratatir atitarāṃ yat-spṛhā sāpi lakṣmīḥ ||JGc_1,12.17|| [sragdharā]<BR>
<BR>
     pitṛvyān me kṣatrād avataraṇam āptaḥ sa tu bhavān<BR>
     pitur gopeśasyātmaja-padam agād dharma-vidhinā |<BR>
     atas tvaṃ gopīnāṃ pariṇayanam āptāsi tad iyaṃ<BR>
     latā gopī-nāmnī tava hṛdaya-lagnā prathayati ||JGc_1,12.18|| [śikhariṇī]<BR>
<BR>
[45] athāgrajaś cānuja-vācam amṛtam ivācamya smitam ācarann uvāca-bhavādṛśa eva tādṛśa-guṇa-gaṇa-bhāg īśvaraḥ katham anyaṃ tatra gaṇyaṃ karoti? iti |<BR>
<BR>
[46] tad evam akhila-sakhibhiḥ saha hasan narmaṇā teṣāṃ śarma sphuṭam uttambhayan, śrīmad-vṛndāvana-vana-śobhām api svam iva tān upalambhayan, paśūn api mānasa-gaṅgā-rodhāṃsi lambhayan svayam apy ayam atitarāṃ reme |  tac ca prātyahika-prāyam evaṃ prathayiṣyāmaḥ |  yathā-<BR>
<BR>
     ramate rāmaṃ paritaḥ kṛṣṇaḥ | sakhi-gaṇa-gīta-guṇeṣu sa-tṛṣṇaḥ ||<BR>
     anugāyati pika-ṣaṭpada-gānam | parijalpati śuka-haṃsa-samānam ||<BR>
     evaṃ cakra-cakora-bakādi | anurauti sphuṭa-hāsa-vivādi ||<BR>
     dvīpi-mukhārpita-bhīti paśūnām | rutim iva sṛjati bhayāya śiśūnām ||<BR>
     pakṣi-mṛgādikam aharahar acalam | viracita-nāmabhir āha ca sakalam ||<BR>
     bhramati sakhā yadi tasmin ko' pi | karṣati vihasan paṇam amuto' pi ||<BR>
     dūraga-paśum āhvayati ca nāmnā | kṛta-go-gopa-manorama-sāmnā ||<BR>
     gavyāhūtau śikhināṃ hūtiḥ | jātā yad asau ghana-ruti-bhūtiḥ ||<BR>
     vyatiyuñjāno bhrātrā sva-karam | śaṃsati hasati sakhī-hita-nikaram ||<BR>
     sakhibhir viśramayann ayam āryam | praṇayati tat-pada-lālana-kāryam ||<BR>
     sulalita-pallava-talpa-vidhānaḥ | suhṛd-ūru-sthira-mūrdha-nidhānaḥ ||<BR>
     keli-śramam anu kṛta-śayanehaḥ | puṇyatamair upavījita-deḥaḥ ||<BR>
     atra ca kair api lālita-caraṇaḥ | asmat-tṛṇ-mātrada-paricaraṇaḥ ||<BR>
     yaḥ snigdhānāṃ gāna-vinodaiḥ | nidrām itavān svara-kṛta-modaiḥ ||<BR>
     smaratāṃ tan naḥ kim api manaḥ-stham | samayaṃ sahate nānyāvastham ||<BR>
     vayam iha ke vā lubdhaṃ-manyāḥ | lubdhā yasmin śuka-mukha-dhanyāḥ ||JGc_1,12.19|| [mātrā-samaka]<BR>
<BR>
[47] tad evam eva valgu valayite līlā-valaye pūrvavan nilayād ākalitam iṣṭa-miṣṭānnādikaṃ rasanayā śliṣṭaṃ vidhāya, gavāṃ jālaṃ cālayan pālayan sāgraja-vraja-rāja-tanūjaḥ savayobhir āyatīgavam avasaram avagatya gotrā-mātrāṇāṃ tatiṃ śanair upavrajam anaiṣīt |  nītvā ca tārṇaka-vātsaka-bhedānāṃ tathā strī-gavīnāṃ tāsv apy upasāryāsandhinī-praṣṭhauhī-dhenu-baṣkayiṇī-gṛṣṭi-samāṃsamīnā-naicikī-kapilā-vaśā-gopati-prabhṛtīnāṃ tatra ca gaṅgādi-nāmnāṃ tathā puṅgavānāṃ teṣu cārṣabhya-damya-jāta-kakutpūrṇa-kakuj-jātokṣa-mahokṣa-vṛddhokṣa-yugya-prāsaṅgya-śākaṭa-praṣṭhavāṭ-pramukhānāṃ tatra ca haṃsādi-nāmnāṃ paraḥ-koṭīnāṃ kūṭān pṛthak pṛthag avīvasat |  tatra tatra
ca nastitān api śivaka-baddhān acīkarat |<BR>
<BR>
[48] tataś ca pūrva-pūrvasmād apy apūrvatayā maṅgala-vastu-nikara-karaiḥ puraskṛta-kṣiti-deva-nara-deva-puraḥsarair vrajavāsi-varair upavrajya nīrājya ca sapaśu-pāla-balaḥ sa gopālaḥ sadanaṃ sādaram āsādayāmāse |  prasādayāmāse ca sulalita-lālanayā janita-sukha-jananī-mukha-purandhrī-janena |<BR>
<BR>
[49] atha kṣaṇa-mātraṃ tatra viśramya go-dohanāya nirgamya ramya-doha-pātra-sandohaṃ kiṅkara-nikara-karāhṛtaṃ vidhāya, gavās-thānīm abhinidhāya, mahā-mahima-gopa-samūham anukṛtopaveśaṃ śrī-vraja-nareśam anujñāpya vatsa-mocanam ājñāpya dhenuka-madhya-sthitaḥ svasti-vācanādi-praśastaṃ samasta-citta-mohanaṃ go-dohanaṃ nāma karma prathamaṃ nirmame |<BR>
<BR>
[50] tatra ca gṛhān nirgamanaṃ yathā,<BR>
     hāṭaka-lakuṭi-pāṇir  maṇi-cita-niryoga-rājad-uṣṇīṣaḥ |<BR>
     jita-gajarāja-vilāsaḥ  sabalaḥ kṛṣṇo yayau goṣṭham ||JGc_1,12.20|| [āryā]<BR>
<BR>
[51] dohanaṃ yathā,<BR>
     śrīmat-paṭṭa-vaṭānta-mauktika-lasan-niryoga-rājat-kacau<BR>
     gāḍhā-naddha-varāntarīya-rucibhiś citrādharāṅga-śriyau |<BR>
     ūrdhvajñū kṣiti-saṃhitāgra-caraṇau jānu-dvayāntaḥ-sthita-<BR>
     svarṇāmatra-dharau sitāsita-tanū dhenūr duhāte sma tau ||JGc_1,12.21|| [śārdūlavikrīḍita]<BR>
<BR>
[52] tataś ca ghaṭodhnīnāṃ tāsāṃ nātidugdhānām api dugdhāni tu pracuraṃ dugdhāni vidhāya gavādi-sambhālanam anu gopān saṃvidhāya tāni ca pituḥ purastān nidhāya karābhyām añjaliṃ sandhāya sthitavantau santau, tena dūratas tadīya-turīya-kakṣā-pūrita-cāturī-nirīkṣaṇa-sukha-sthagitena bhūyo bhūyaś cāhūya savyāpasavyayor upaveśitau |  yatra ca-<BR>
<BR>
     akṣṇā tasyāpasavyena savyaṃ tac cakṛṣe balāt |<BR>
     api savyenāpasavyaṃ rāmaṃ kṛṣṇaṃ didṛkṣuṇā ||JGc_1,12.22|| [anuṣṭubh]<BR>
<BR>
kiṃ ca-<BR>
     eka-hetu-mayam eva locane dve ca bāṣpam aparatra vindataḥ |<BR>
     rāma-kṛṣṇa-yugapad-vilokane te tu gopa-nṛpater yathāyatham ||JGc_1,12.23|| [rathoddhatā]<BR>
<BR>
tathā hi-<BR>
     savyam akṣi tanujād vrajeśitur<BR>
          bhrātṛjāt punar asavyam asravat |<BR>
     yatra mānasam api svayaṃ dvidhā-<BR>
          bhidyatāśru-miṣam ity abudhyata ||JGc_1,12.24|| [rathoddhatā]<BR>
<BR>
tataś ca-<BR>
     agrimān agrimān kurvann antyān antyān samaiḥ samam |<BR>
     so' bhito rāma-kṛṣṇābhyāṃ śobhito gṛham āyayau ||JGc_1,12.25|| [anuṣṭubh]<BR>
<BR>
[53] tauryātrika-carya-paryākulatayeti śeṣaḥ |<BR>
<BR>
gṛham āgatya ca sarvām ātma-goṣṭhīṃ miṣṭānnādibhiḥ suṣṭhu tuṣṭām akārṣīt | [54] tataś cānanda-viśiṣṭeṣu visṛṣṭeṣu śiṣṭeṣu rāma-kṛṣṇau nija-nija-dhāma samāgamya ramyatama-śayyām adhiśayya mātṛbhyām upacaryamāṇau paricārakaiḥ paricaryamāṇau sukhaṃ nidadratuḥ |<BR>
<BR>
[55] atha snigdhakaṇṭhaḥ samāpana-digdhaṃ tad idaṃ vākyaṃ sāñjali vyānañja-<BR>
<BR>
     īdṛśas tanayo jātas tava gopa-dharā-pate |<BR>
     ātmārāmāś ca yat-kīrtyā yānti drāg ātma-vismṛtim ||JGc_1,12.26|| [anuṣṭubh]<BR>
[56] atha śrīdāmādi-camatkāra-sāra-prada-prathanasya tad-etat-kathanasya śravaṇānte, saiveyaṃ līleti bhrānte, tata eva bahir vṛttita upaśānte goloka-dharitrī-kānte jane ca śreṇī-prānte, tau sūta-sutau yathāvad baddhāñjalitayāvasthitau cirata eva pūrva-pūrvavat prīti-dānena vāsaṃ prasthāpitau vidhāya te sarve yathāsvam āvāsādikam āsāditavantaḥ |<BR>
<BR>
iti śrī-śrī-gopāla-campūm anu<BR>
gocāraṇa-pracāraṇaṃ nāma<BR>
dvādaśaṃ pūraṇam<BR>
 ||12||<BR>
<BR>
<BR>
*************************************************************<BR>
<BR>
(13)<BR>
<BR>
atha trayodaśaṃ pūraṇam<BR>
<BR>
kāliya-dava-caṇḍatā-daṇḍanam<BR>
<BR>
<BR>
[1] atha pratiprātar iva śrīmad-vrajarāja-samāje virājamāne kathāṃ kathayituṃ samutkaṇṭho madhukaṇṭho nijāntaś cintayāmāsa-<BR>
<BR>
[2] dhenu-cāraṇārambha-lambhaka-dine dhenukālambhaḥ khalu śrī-bādarāyaṇinā tadīya-cāraṇāvasara-sāmyānusāriṇā pūrvam eva varṇitaḥ | vastutas tu paugaṇḍa-prānta eva paṇḍayā nirṇītaḥ, tad-divasāvasāne veśma-praveśe kaiśorāṃśāveśa-varṇanāt | ataḥ śrī-parāśareṇāpi kāliya-damanānantar-āvasara eva so' yaṃ sāvasaraḥ kṛtaḥ | śrī-hari-vaṃśe ca spaṣṭam eva, damite sarparāje tu kṛṣṇena yamunā-hrade [2.13.1] ity uktvā dhenuka-vadhaḥ samārabdhaḥ | tad eva yuktyāpi vyaktī-bhavati | kārtika-vartamāna-śuklāṣṭamyāṃ gocāraṇārambha-sambhava-dinatayā pādme spaṣṭatayoktir dṛṣṭā | pakva-tāla-phala-kālo bhādra eva, tatra ca dhenuka-nirdhūnana-prasiddhiḥ | tasmāt kāliya-damanam eva prathamaṃ prathayiṣyāmaḥ iti |<BR>
<BR>
[3] spaṣṭaṃ tv idam abhyācaṣṭa-<BR>
<BR>
     kavayo ye bhuvi khyātās ta evākavayo matāḥ |<BR>
     sukham āyāsyatīty evaṃ suduḥkhaṃ varṇayanty amī ||JGc_1,13.1|| [anuṣṭubh]<BR>
<BR>
iti tūṣṇīkām āsajya punar āha sma: athavā-<BR>
<BR>
     sukhaṃ vā vīryaṃ vā tad iha paramaṃ yat pratimukhaṃ<BR>
          pratīpaṃ nirjityānavaratam atulyaṃ vijayate |<BR>
     kaviś ca śreyān sa sphurati khalu yas tad-vidhatayā<BR>
          sadā tat tad gāyann api na paritas tṛpyatitarām ||JGc_1,13.2|| [śikhariṇī]<BR>
<BR>
[4] ataḥ kāliya-niryāpana-phalaṃ tad idaṃ vṛttam āpātataḥ suduḥsaham apy āyatyāṃ pratyāpta-bahula-sukha-sahacaratayā varṇanam evāsmābhir ākarṇanīyam eva ca yuṣmābhir iti yācitvā sa-kampam uvāca-<BR>
<BR>
[5] tad evam arjunīṣu paryāg eva cirāya cāryamāṇāsu pari kāliyālaya-jalāśayāśayam eva calituṃ khalu śrī-balarāmaḥ samanujñāṃ kalayāñcakre, śrī-vrajeśvaryāḥ śikṣita-caryānugamāt | śrī-balāvarajasya tu tasya cirata evāvirataṃ tad didṛkṣā na kṣīṇāsīt | [6] bahalena kutūhalena, janmata eva durjana-tejasām asahanatāyām avikalena tejasvitā-balena ca |<BR>
<BR>
[7] tad evaṃ sthite sadāvad eva kadāpi kṛṣṇāgra-janmanaḥ śravaṇākhyaṃ māsikaṃ<BR>
janmarkṣam atithivat prathitiṃ vraja-sadasi samāsasāda | tadā ca saṅkarṣaṇaḥ sa khalu harṣaṇa-maṅgala-snapanādy-āsaṅgataḥ sva-gṛha eva saṅgata āsīt | [8] tadā ca kāsāñcanābhinavānāṃ gavām atipratyāsanna-prasavānām avaśyam eva svāvanīyatayā vināpi taṃ vanīm anugata-sakhaḥ śrīdāma-sakhaḥ prasthitavān | kintu sambhojana-samaya-samayane samayaṃ vidhāya tadā ca labdhe vipralabdher avasare tad-itaraṃ prati yaḥ kāla-kūṭa-tulyaḥ kāla-kūṭas tan-maya-kālindīya-kāliya-hrada-haritam eva tvaritaṃ hari-sudhā-vāridhir avajagāhe |<BR>
<BR>
[9] tatra gavām agresarā ye gopa-kumāra-varās, teṣu cānāśitaṅgavīna-navīna-vana-vibhāgāvakalana-kalita-bahala-kutūhala-jāta-rabhasataḥ kiñcid vilambam ālambamāneṣu nidāgha-drāghīyas tṛṣṇā-vyākulam agrima-gokulaṃ kāliya-viṣākulaṃ kṛṣṇā-jalaṃ pibati sma | pāna-mātrāc ca vicetanatayā nipapāta, kṣaṇatas te cāgre-sarās tad-avaloka-śoka-dharā deha-jihāsayā sahasā svayam api dhayantaḥ patanti sma | [10] iyaṃ punar yogamāyāyā evānapāyā gatiḥ, yā khalu khalānām utkalanāyāsambhavam api sambhāvayati |<BR>
<BR>
[11] atha muhūrta-pūrtāv āgato' yaṃ toyada-śyāmala-mūrtir mūrtān eva tān paśyann anyādṛśa-śyāmalatām ājagāma, vilalāpa ca-<BR>
<BR>
     yā gāvaḥ khalu devatā vrajasadām asmākam uccaistarāṃ<BR>
     ye bālāś ca sadaiva jīva-tulitās te' mī vipannāḥ puraḥ |<BR>
     hā hanta svayam asmi tat-sahacaraḥ kiṃ bhrātaraṃ mātaraṃ<BR>
     tātaṃ sarva-janaṃ ca vacmi mama dhik cāpalyataḥ sāhasam ||JGc_1,13.3|| [śārdūlavikrīḍitam]<BR>
<BR>
[12] tataś ca vipratīsāra-sārānusārādruta-vidrutatara-cetasaḥ śrī-vraja-kula-candramasaḥ kramaśaḥ sarveṣāṃ mukham abhidatta-dṛśaḥ stimitī-kṛta-nijādharā netrāmbhu-dhārā nipetuḥ, yā evāṅkurī-kṛta-vasudhāḥ sudhāyamānā yathā-kramaṃ sarvaṃ cetayāmāsuḥ | kintu mura-śatruḥ puraḥ puraḥ-stha-gamanāveśād apuraḥ-stha-deśāśritānāṃ cetanāṃ tadā na ciceta, cirād eva tv acetīt |<BR>
<BR>
[13] te ca cetitāḥ sarve cirāya vicāra-pracāraṃ nānucaranti sma, yasmād ātmānam agha-nāma-dhara-viṣadhara-viṣama-viṣa-mohād rakṣitavantam agha-dviṣam eva tatra tatra bhramantam anubhūya, bhūyaḥ sa eva cetanā-mūlam iti niścitavantaḥ |<BR>
<BR>
[14] kṛṣṇas tu tān vilulitaveśān labdhopaveśān dṛṣṭvā yugapad eva sarvān kṛṣṭvā pṛthak pṛthag evāśliṣṭavān | [15] tad uktam eva yad asya khalv autpattika evāyam upapattim atītavān guṇaḥ, yad-bhāva-bhāvanaḥ syāt tatrānurūpa-rūpāvirbhāvanam asau yaugapadyam upasadya, bahutrāpi sadya evāpadyate iti |<BR>
[16] tatra bālair milanaṃ, yathā,<BR>
     dṛṣṭir bāṣpam itā tanuḥ stimitatām antarmatir līnatām<BR>
     itthaṃ saṅgati-sādhane tu nikhile' bhīkṣṇaṃ gate vyarthatām |<BR>
     kiṃ saukhyaṃ kim asaukhyam etad iti ca sphūrtiṃ vināvasthitau<BR>
     kañcit ko' pi na kiñcid ujjhitum abhūc chakti-prayuktaś ciram ||JGc_1,13.4|| [śārdūlavikrīḍitam]<BR>
<BR>
[17] gobhir yathā-<BR>
<BR>
     gāvo huṅkṛti-ghoṣaṇā valayitāḥ kṛṣṇaṃ lihantyaś cirāt<BR>
     tad-bāhu-dvaya-veṣṭanena vilasat-kaṇṭhyaḥ samutkaṇṭhitāḥ |<BR>
     yatnāt tyājita-tad-grahāś ca paśupaiḥ kṣiptāś ca tasthuś ciram<BR>
     tās tad-vaktra-sudhākara-dyuti-sudhā-pītāvatṛptekṣaṇāḥ ||JGc_1,13.5|| [śārdūlavikrīḍitam]<BR>
<BR>
[18] tad evaṃ sati tasya bhāva-viśeṣodbhavaḥ samudbhāvyate | pūrvam evāyaṃ śrī-yuta-kṛṣṇaḥ pārāvāra-bhaviṣṇu-sthāsnu-cariṣṇu-duḥkha-dāna-dhṛṣṇoḥ kṛṣṇādhiṣṇyasya kāliyasya nirākariṣṇu-tṛṣṇo' pi, tat-patnībhyo' patrapiṣṇutayā cirāya tūṣṇīṃ babhūva | samprati tu go-gopāla-kāla-dharmāpāta-jātāsahiṣṇutayā vardhiṣṇu-krodhaḥ suṣṭhu jātaḥ |<BR>
<BR>
[19] tataś ca sāvahittham ittham uvāca-aho, vayasyāḥ! paśyatha atrodaka-stambha-vidyā-kṛtāvakāśa-prakāśamāna-hradinī-hrada-sthita-sva-sadane kāliyākhya-manda-dandaśūkas tiṣṭhati | tena ca duṣṭa-niṣṭhyūtayā sarva evākharva-viṣa-jvālayā jvalitāḥ paryag-deśā dṛśyante | upary apy utpātitāḥ patatriṇaś cātra patitā ity ātma-netrābhyāṃ pratīyatām, yebhyas tu prāṇā jagat-prāṇāśana-bhayataḥ sadya eva vipratipadyeva svayam utpatantaḥ kadāpi na nyavartanta | so' yaṃ punar garutmat-kṛtāmṛta-seka eka eva kāla-kuṭa-jvālayāpi kṛtālambaḥ kadambaḥ sulalita-dalāditayā lālasīti | tasmād asyopariga-koṭara-piṭhare sphuṭaṃ tad anavadyam amṛtam adyāpi vidyata iti prasahyāham āruhya paśyāni | bhavantas tu gāḥ kiñcid dūracaratayā cārayantaś carantu |<BR>
<BR>
[20] tad etad vadan vigata-kadanaḥ kañja-vadanaḥ kadambam adhiruhya parikaraṃ samūhya, svayaṃ kiraṇa-gaṇāmṛta-ghanāghanaḥ sānnidhya-mātra-nirmita-sādharmye tasmin kāliya-harmye nirmala-jala-krīḍā-kutukāya papāta-<BR>
<BR>
[21] yatra ca tatra sarpa-hrada-gata-jalaṃ dhanuḥ-śatam udasarpat | tac ca śrī-vrajarāja-tapaḥ-pratāpa-phalasya saṅkhyātīta-balasya tasya na citram ity eva mantavyam, yena hi paugaṇḍatayā nātipracaṇḍam api tad eva tad-vapuś caṇḍāṃśu-koṭivad atīvoddaṇḍatayā tatra kuṇḍalīnāṃ bhāti sma | tataś ca tasyāmara-vāraṇa vāraṇa-vikrama-kramatayā ghūrṇad-bhujāpūrṇa-vār-ghoṣaṇa-saṅgharṣaṇayā gharṣitas tad-utkarṣāsahana-samājaḥ sahasā tanūnapān-mahasāhi-rājaḥ svīya-līlāntarīpāntaḥ svayaṃ krīḍā-harṣataḥ smitaṃ varṣantaṃ pītāṃśuka-vidyudbharaṃ kara-caraṇādhara-rohitākaraṃ vanamālā-śacīpati-cāpa-dharaṃ sulalita-nīla-ghana-varaṃ tam evāsasāda |<BR>
<BR>
[22] samprati tu kṛta-yava-kṣāra-sāra-sandha-gandhakendhana-vahnīyamānam etam ātmanā cachāda nanāda ca | kevala-bali-mānitāmayāsahiṣṇutayā dhṛṣṇag asau nāga-jiṣṇur ārto' pi na nivartate sma |<BR>
<BR>
[23] atha kāliyasya varuṇa-pāśapāśīyamānābhogāśaya-nīyamānāśī-rāśībhyāṃ yāhaṅkṛtis tasyāś cūrṇī-kṛti-kautukāya yogamāyā-maya-kaṅkaṭa-saṅghaṭitāṅgatāṅgatas tṛṇāvarta-vartana-samudvartanaḥ sa muhūrtaṃ tathaiva vartate sma, yatra hi tasya sad-ahitasya bhoginaḥ śatam ekātirekābhogā markaṭikā-jālavad vighaṭita-śaktayaḥ santi sma | āśiṣaś ca tūla-varti-tulāṃ kalayāmāsuḥ |<BR>
[24] kintu yadā kadambād asau kadamba-mālī kāliyālaya-kālindī-śambaram apaptat tadātitapta-hṛdayatayā hāhā-kāra-kṛta-mithaḥ-kreṅkāraḥ sa khinnaḥ sakhi-vāraḥ skhalac-caraṇa-cāraḥ sahasā tasminn eva sasāra | [25] gāvaś ca śāva-sahitāḥ sahitās tam evānudrāvakatām avāpuḥ |<BR>
<BR>
[26] tataś ca sveṣu viśveṣu tam eva hradaṃ sāvega-gadaṃ prāviśatsu pratidiśaṃ gāvaś ca praviśantīty evaṃ dṛṣṭvā parama-kaṣṭaṃ spṛṣṭvānupāyāḥ paśupāḥ naṣṭa-prāyā bhraṣṭa-kāyā, yamunāyāḥ prahvā iva kahvāsura-jaṭharād iva tat-pratyāgaty-āśayā paraṃ prāṇanti sma | tatra ca-<BR>
<BR>
     kiṃ jñaptiḥ svapanaṃ suṣuptir athavā mūrcchā mṛtir jīvanaṃ<BR>
     bhāty evaṃ nahi niścikāya nikhilaḥ so' yaṃ sakhīnāṃ gaṇaḥ |<BR>
     usrāṇāṃ tatir asra-vṛṣṭi-kalitaiḥ sā ca pravāhaiḥ punas<BR>
     tarhy eṣāṃ hṛdayaṃ hradaṃ ca tam atha kṣveḍair ivāpūpurat ||JGc_1,13.6|| [sragdharā]<BR>
<BR>
[27] teṣu ca bahir īdṛg-avastheṣu tathāntar anavastheṣu na ko' pi prakopi tad-vṛttaṃ vraje vṛttaṃ kuryād iti vicārya diviṣad-varya-vrajena muhur utpāta-vrātaṃ pratyāpayya tam anusañcāryate sma |<BR>
<BR>
[28] tatra vraja-prajā-vacanaṃ yathā-<BR>
<BR>
     divi bhuvi khe cotpātāḥ katham iva tat-kālam udbhūtāḥ |<BR>
     āṃ naḥ sarveṣāṃ yaḥ prāṇeṣv adhi tat-kṛte ta ime ||JGc_1,13.7|| [upagīti]<BR>
<BR>
[29] iti vyagrī-bhūya samagrāḥ prajāḥ sa-grāmaṇyas taṃ vrajāgra-gaṇya-samājaṃ kṛṣṇāgra-janma-janmarkṣa-mahasi sambhojanāya janāyatanatām āptavatyaḥ, kiṃ bahunā, vraja-mahī-pati-patnī ca vraja-mahilābhir apatrapām apahāya tatrājighāya | sandideśa dūra-deśataḥ-<BR>
<BR>
     durnimittam udabhūd balaṃ vinā<BR>
          hā yayau viṣa-diśaṃ balānujaḥ |<BR>
     hanta pūrṇa-samayaḥ sa nāyayau<BR>
          goṣṭha-rāṭ katham ihāsti nirvṛtaḥ? ||JGc_1,13.8|| [svāgatā] iti |<BR>
<BR>
tataś ca-<BR>
     dehaṃ gehaṃ tat tad arthaṃ ca sarvaṃ<BR>
          dhik-kurvantas tyakta-tat-parva-bhogāḥ |<BR>
     te gacchantaḥ kāliyānaccha-kacchaṃ<BR>
          vāta-vrāta-kṣipta-cittā ivāsthuḥ ||JGc_1,13.9|| [śālinī]<BR>
<BR>
[30] bhrātṛ-prabhāva-jñānārāmaḥ śrī-rāmas tu teṣāṃ śaṅkāyām aniśām ayann api na tadānīṃ tad-bhāvam avāpa, kintu rirakṣiṣām eva | anyathā hy anyathāpattir eva syād iti samucita eva bhāvaḥ svayam eva yogamāyayācitaḥ |<BR>
<BR>
[31] atha sva-manasy evaṃ sa viviveca, vayam idaṃ muhur unnīya niyamata eva jānīmaḥ, yat khalu tasya khala-vaṃśadavahuta-vahasya nirasyamānatā na kenāpy akenāpi kartuṃ śakyate | tathāpy ete kevala-sneha-bala-dehā vidyut-pātāyamāna-durnimitta-labdha-jīvana-sandehā nija-jīvana-mūlaṃ pīta-dukūlaṃ prati gamanāya durmadehā vartante | tasmād araṇyāraṇyaṅgaja-dahana-sandahana-sahanatāmanda-samuddiṣṭa-hima-drava-sandrava-samutkaṭatā-galat-kaṭa-vāraṇa-durgaṇa-gaṇavad āpātatas tu mama vāraṇam api na maṃsyate | yat khalv eteṣāṃ tad-viśleṣātiśaya-śaṅkitā-duḥkham anu mayy api duḥkhaṃ duḥkhanana-mūlaṃ jātam asti, tad api na vyañjanāya prāñjalatām arhati, prajvalita-jvalana-vanam anu jvalanāntara-santānanavat | tasmāt
kevala-maṅgala-vyaṅga-vyaṅga-saṅgami-sad-iṅgita-viśeṣa-saṅgitayā ta ete sambhāvita-tad-bhavyā bhāvanīyā, na tu nirākariṣṇutayā | āvayor āvayo hy eka-prāṇatāṃ khalv ete manyante iti |<BR>
<BR>
[32] atha sa evaṃ vivicya sahasā jahāsa | tad anu kiñcil-labdhāśvāsatayā calantaś ca te-<BR>
<BR>
     duḥkhāghrāta-prādhvatā-manda-netrāḥ<BR>
          kṛṣṇāṅghri-śrī-lakṣma-labdhāvalokāḥ |<BR>
     vartmany asmin picchile' py aśrubhis te<BR>
          rāma-prāpta-nyasta-hastā viceluḥ ||JGc_1,13.10|| [śālinī]<BR>
<BR>
     yathā yathā vidadhur atīva śīghratāṃ<BR>
          tathā tathāpy adadhur alaṃ vilambitām |<BR>
     kathaṃ kathañcana bata taṃ hradaṃ gatā<BR>
          daśāṃ tu kāṃ samadhur amī na vedmi tām ||JGc_1,13.11|| [rucirā]<BR>
<BR>
tatra tu-<BR>
     dṛṣṭvā kāliya-bhoga-saṅgha-valitaṃ gopālakaṃ gopakā<BR>
          nandādyā bata gopikāś ca vidalac-cittā yaśodā-mukhāḥ |<BR>
     hā śuṣkāṅga-daśāṃ mahā-malinatām apy ūhur itthaṃ yathā<BR>
          teṣām āntara-vahninaiṣi bahir apy udyātum ity ūhyate ||JGc_1,13.12|| [śārdūla]<BR>
<BR>
     mānuṣān buddhi-rāhityāt paśūn iva nirīkṣya te |<BR>
     paśūṃś ca krandanān mānuṣān iva kleśam aiyaruḥ ||JGc_1,13.13|| [anuṣṭubh]<BR>
<BR>
tataś ca-<BR>
     teṣāṃ sadā snehamayātmanāṃ tadā<BR>
          trāsāt tu śuṣkī-bhavatāṃ himād iva |<BR>
     mithaḥ-samīkṣā-bhavatāpasaṅgamād<BR>
          bhūyo babhūva dravatā raver iva ||JGc_1,13.14|| [upajāti 11]<BR>
<BR>
     snehāt pravāhāvali-tulyatāṃ yatāṃ<BR>
          vrajaukasāṃ drāg viśatāṃ viṣa-hradam |<BR>
     bālo' py athāveśa-valad-balo balo<BR>
          drutaṃ mahā-setu-daśāṃ sasāda saḥ ||JGc_1,13.15|| [upajāti 12]<BR>
<BR>
[33] uvāca ca-<BR>
<BR>
     prītiḥ kiṃ nv anuje na me? vraja-pate tāta vrajādhīśvari<BR>
     śrī-rohiṇy api mātar, asya tu sadā tattvaṃ paraṃ vedmy aham |<BR>
     satyaṃ vaḥ pada-paṅkajāśraya-rucāṃ kuryām amuṣya kvacin<BR>
     naikasminn api mūrdhaje kṣati-lavo bhāvī yathā garga-gīḥ ||JGc_1,13.16|| [śārdūla]<BR>
<BR>
[34] tad evaṃ praśastena sva-hastena śrī-rāmeṇa hasta-vāraṇe kṛte-<BR>
<BR>
     viṣa-hradāntād vinivartitāś ca te<BR>
          pratīyur evādhi tad-ātmanaḥ sthitim |<BR>
     yat kāla-kūṭa-jvalanāntaraṅgataṃ<BR>
          svaṃ menire vīkṣya tad-antare harim ||JGc_1,13.17|| [upajāti 12]<BR>
<BR>
     kāliya-hradam ite baka-śatrau<BR>
          gokulasya rudataḥ pratiśabdāt |<BR>
     rodasī ca rudatī sva-niruktiṃ<BR>
          bāḍham ajñapayatāṃ rudasijbhyām ||JGc_1,13.18|| [svāgatā]<BR>
<BR>
     gopyo mithaḥ kaṇṭha-vilagna-kaṇṭhās<BR>
tā rorudāmāsur alaṃ vilapya |<BR>
     smṛtiṃ nayat pūtanikādi-nāśaṃ<BR>
yan mātṛ-santvāya muhur babhūva ||JGc_1,13.19|| [indravajrā]<BR>
<BR>
     evaṃ sva-goṣṭham ahiveṣṭa-vivikṣu vīkṣya<BR>
          sastrī-kumāram atiduḥkhitam ātma-hetoḥ |<BR>
     kṛṣṇaḥ saroṣa-vitatāṅgatayā tad aṅgaṃ<BR>
          chindan ślathaṃ vidadhad āśu balād udasthāt ||JGc_1,13.20|| [vasantatilaka]<BR>
<BR>
[35] tad evaṃ kṛṣṇasyotthānam eva kāliyasya vyutthānaṃ jātam iti sarvo' pi jaharṣa | yathā-<BR>
<BR>
     tadā mudā kalakala-garjitair jitaṃ<BR>
          vrajaukasāṃ śiśu-savayo-jarā-juṣām |<BR>
     divaukasāṃ kusumaja-vṛṣṭi-sṛṣṭi-yug-<BR>
          jaya-dhvani-dhvani-yuta-tūrya-laṅghibhiḥ ||JGc_1,13.21|| [rucirā]<BR>
<BR>
[36] tataś ca samuttejita-tat-tejobhir udvejita-cittaḥ kuṇṭhatāvaguṇṭhitotkaṇṭhatayā dūrata evotkaṇṭhatayātiṣṭhan mūḍha-dhīr asau gūḍha-pāt prarūḍha-krodhaḥ svabodha-rodhatas taṃ pratidrogdhum udyataḥ sann, uddhata-buddhis thūtkāra-phutkāra-dṛṣṭi-vāra-kṛta-kūṭaṃ kālakūṭaṃ prakaṭī-kurvan girikūṭāyamānaḥ kartavya-vihvalatayā jihvā-dvaya-samudayena muhuḥ kṣveḍa-bāḍava-pakvaṃ sṛkvaṇī-dvaya-samudaya-lehanād dvijihva-lelihānādy-āhvayo' smīty uṭṭaṅkanena ghaṭayitu-kāmaḥ sarvato dṛṣṭa-vapur babhūva |<BR>
<BR>
[37] tataś cākhaṇḍāhi-tuṇḍika-vidyā-paṇḍitavad uccaṇḍatayā sakaṇṭha-tuṇḍāvaguṇṭhanāya sa-darpam abhitaḥ sarpati sarpāśana-vāhane, sarpo' yam api śirobhiḥ kṛta-parisarpaḥ sarpavad evāpasarpann upasarpaṃś ca jihmagavad eva jihmaṃ gacchaṃś ca parito babhrāma śaśrāma ca |<BR>
<BR>
[38] tad evam ahīnam ahinaṃ prati sāṃyugīnatārato' pi cirato labdha-cchidratayābhidravann eva tadīya-samagra-grīvāgra-gaṇya-mūla-nālam eva balānujanmā balād avajagrāha nijagrāha ca |<BR>
<BR>
[39] tataś ca vivaśāṅga-saṅghe tasminn uraṅgame tu,<BR>
     udyad-ratna-citeṣu puṣṭa-niṭila-prastheṣu raṅga-śriyā<BR>
     śasteṣu sphuṭa-nṛtya-kṛtya-kalanā-lobhena śobhekṣaṇaḥ |<BR>
     dyo-vidyotana-vādya-gīta-kalayā saṃhāya sāhāyakaṃ<BR>
     śrī-kṛṣṇas tad upary udapluta mudām uccair udāra-cchaviḥ ||JGc_1,13.22|| [śārdūlavikrīḍitam]<BR>
<BR>
tataś ca-<BR>
     punar vrajaḥ sphuṭa-sukha-vismayārava-<BR>
          plava-śriyāspṛśad amara-vrajaṃ divi |<BR>
     asau ca taṃ bhuvi bata yatra cobhayoḥ<BR>
          pratidhvani-dhvani-vibhidā na tarkitā ||JGc_1,13.23|| [rucirā]<BR>
<BR>
tataś ca-<BR>
     śaśvad garvada-parva-śarva-ḍamaru-svar-vādya-sarvādyatāṃ<BR>
     vindan kuṇḍali-daṇḍanāya rabhasād uddaṇḍa-sat-tāṇḍavaḥ |<BR>
     ārād ūrdhvitam ūrdhvitaṃ bhujaga-rāḍ-mūrdhānam unmardayan<BR>
     krodhād rodha-kutuhalād dharir ihānarte nanarta sphuṭam ||JGc_1,13.24|| [śārdūlavikrīḍitam]<BR>
atha-<BR>
     jayaj-jaya-jayāravāḥ kusuma-vṛṣṭi-sṛṣṭi-prathāḥ<BR>
          sphurat-pulaka-pālayaḥ prathita-śarma-gharmāśravaḥ |<BR>
     bhujaṅga-śirasī-śitus tad-anukṛtya-nṛtyaṃ surā<BR>
          bhavāmbuja-bhavādayaḥ pramada-garjam ārjan muhuḥ ||JGc_1,13.25|| [pṛthvī]<BR>
<BR>
     sarpasyānana-jāla-kūṭa-ghaṭanād utthānam ātmāyuṣā,<BR>
     nirmañchyāgra-nakhasya tasya naṭanaṃ tan-mūrdhni cātyadbhutam |<BR>
     dṛṣṭvā śrī-vraja-rāja-tat-praṇayinī-mukhyā vraja-prāṇino<BR>
     netraṃ gātram api praphullam abhajan manye jagad-vyāptaye ||JGc_1,13.26|| [śārdūlavikrīḍitam]<BR>
<BR>
     mūrdha-śreṇyāṃ tasya śūnye ca kṛṣṇe<BR>
          nṛtyaṃ kurvāṇe tu citraṃ tadāsīt |<BR>
     tena krodhān mastakaṃ yady udastaṃ<BR>
          tatrānena prāpitā tāla-lattā ||JGc_1,13.27|| [śālinī]<BR>
<BR>
     mukhai rudiram udvaman garalam udgirann akṣibhiḥ<BR>
          skhalan-maṇika-mastaka-sthita-tad-aṅghri-cihna-vraṇaḥ |<BR>
     ślathāṅgakatayājahad anuja-saṅghajid-raṅgatāṃ<BR>
          vyālokyata nijāṅganāvalibhir eṣa kālīyakaḥ ||JGc_1,13.28|| [pṛthvī]<BR>
<BR>
[40] tataś cāsāv upaskīrṇa-vikīrṇa-mūrtyā sva-pauruṣāpūrtyānanya-gatitāsphūrtyā tat-kāraṇa-kakāraṇā-nivāraṇāya taṃ nārāyaṇam eva matvā śaraṇam amanyata |<BR>
<BR>
[41] tad-aṅganānāṃ ca-<BR>
<BR>
     na tāvad ārdratvam abhūd amūṣāṃ<BR>
          bahirmukhatvaṃ yad abodhy amuṣya |<BR>
     dṛṣṭe tu bhakty-aṅkura-janmani sphuṭaṃ<BR>
          kṛṣṇaṃ gatiṃ jagmur amūs tad-artham ||JGc_1,13.29|| [upajāti 11]<BR>
<BR>
     kāścit kumārān atyartha-bālān kāścana tāś tadā |<BR>
     kāścid aṇḍāni puratas tasya nyasya vyanaṃsiṣuḥ ||JGc_1,13.30|| [anuṣṭubh]<BR>
<BR>
[42] hasati ca bhakta-sāntvana-tṛṣṇe kṛṣṇe, tās tu bahudhā stava-budhā mṛdākulāḥ pṛdāku-patnyaḥ sakāku vijñāpayāmāsa | tatra saṅkṣepa-nikṣepaś cāyam-<BR>
     asty eṣa sphurada-matiḥ sadarpa-sarpas<BR>
          tvaṃ viṣvag-vid asi tathā kṛpāmburāśiḥ |<BR>
     asmāsu tvad-anugatāsv amuṣya patnī-<BR>
          bhāvaś ced ajani yathā-yathaṃ vidhehi ||JGc_1,13.31|| [praharṣiṇī]<BR>
<BR>
     daṇḍaṃ te vidadhatu ye sva-saṅga-mātrād<BR>
          duṣṭatvaṃ praśamayituṃ na śaknuvanti |<BR>
     tvat-sparśāj jhaṭiti hrado' pi so' yam aujjhat<BR>
          kṣveḍatvaṃ balavad atīha naḥ samakṣam ||JGc_1,13.32|| [praharṣiṇī]<BR>
<BR>
     mūrkhatvaṃ na idam anugrahe' pi yasmāt<BR>
          tvat-spṛṣṭe sphuṭam iha bhāti daṇḍa-buddhiḥ |<BR>
     daṇḍaś ced amum aparair adaṇḍayiṣyas<BR>
          taṃ kartuṃ katham adadhāḥ padāravindam? ||JGc_1,13.33|| [praharṣiṇī]<BR>
<BR>
     sat-puṇyair iha khalu kais tvad-aṅghri-padma-<BR>
          sparśo' yaṃ parivalate bhujaṅga-rāje |<BR>
     duṣpāpair api bata kair amuṣya dehas<BR>
          tad-bhāvaṃ druta-mṛti-lambhāya vetti ||JGc_1,13.34|| [praharṣiṇī]<BR>
<BR>
tasmāt-<BR>
     śīrṣa-cchedyasya yaḥ kṛṣṇaḥ śīrṣṇi kāliya-bhoginaḥ |<BR>
     anvagṛhṇāt pada-nyāsāc cihna-śreṇyā gatiḥ sa naḥ ||JGc_1,13.35|| [anuṣṭubh]<BR>
<BR>
[43] atha hīne tasmin ahīne sadayaṃ tad-anumoda-mānaḥ krodhaṃ vinayamānaḥ kṛta-yaśodā-yaśo-dānaḥ svāṅghri-saṅghaṭṭana-truṭitāt kāliya-niṭilād avatīrya nātiprakaṭita-vīryas tasyāvag-vaktratayā sthitasyāgre kṣaṇa-katipayaṃ karuṇā-vyagrekṣaṇatayāvatasthe | atha vanamālī kālindīya-hradam iva kāliya-hradaṃ dāyati sma |<BR>
<BR>
[44] tadā so' pi līyamāna-doṣatayā tadīya-roṣaṃ proṣitam akarot, valitāñjali-karo darvīkaro vijñāpayāmāsa ca-<BR>
<BR>
[45] yadyapi vṛjina-gāmino mama vṛjinam eva svabhāvas tathāpi tu,<BR>
     guṇo vā doṣo vā bhavati mayi yaḥ kṛṣṇa sa bhavad-<BR>
     vaśasthāyī nityaṃ mama tu kṛti-sādhyaṃ kim aparam? |<BR>
     tvad-aṅghri-dvandvasyāśrayaṇam iti cet tac ca śirasi<BR>
     tvayā me vinyastaṃ mama tu kṛti-sādhyaṃ kim aparam? ||JGc_1,13.36|| [śikhariṇī]<BR>
<BR>
[46] tasmāt kām api diśaṃ svayaṃ eva mām ādiśa |<BR>
<BR>
[47] atha sa ca sadeśa-rūpam idam ādideśa, ahipate, tyakta-daurjanyatayā dhanyasyāpi tava yasmād ahitā svayaṃ jagad-ahitā, tasmāt-<BR>
<BR>
     nātra stheyaṃ tvayā sarpa samudraṃ yāhi mā ciram |<BR>
     tvaṃ jñāty-apatya-dārāḍhyo go-nṛbhir bhujyate nadī ||[BhP 10.16.61]<BR>
     dvīpaṃ ramaṇakaṃ hitvā hradam etam upāśritaḥ |<BR>
     yad-bhayāt sa suparṇas tvāṃ nādyān mat-pāda-lāñchitam ||[BhP 10.16 |64]<BR>
<BR>
rephaṃ visṛṣṭaṃ nirmāyād avasāne padāntagam |<BR>
     iti śāsana-vijñānāṃ matam eva mataṃ mama ||JGc_1,13.37|| [anuṣṭubh]<BR>
     adhunā kāliya yasmān mat-pada-kṛta-lakṣaṇas tvam asi |<BR>
     tad amutra ca sambhavitā mat-pada-kṛta-lakṣaṇaḥ sa bhavān ||JGc_1,13.38|| [upagīti]<BR>
<BR>
[48] atha daṇḍavad eva patitaḥ kuṇḍali-patis tena nakhara-sudhākarākara-kara-sarasiruhaṃ śirasi nidhāya sudhā-sikta-tanutayā nīrug niramāyi |<BR>
<BR>
[49] etad-anantara-līlā taṃ pūjayāmāsa [BhP 10.16.65] ity ādikaṃ śrī-śuka-vacanam anūdya, mahattvaṃ ca ity ādinā viśadyate |<BR>
<BR>
     taṃ pūjayāmāsa mudā nāgaḥ patnyaś ca sādaram |<BR>
     divyāmbara-sraṅ-maṇibhiḥ parārdhyair api bhūṣaṇaiḥ |<BR>
     divya-gandhānulepaiś ca mahatyotpala-mālayā ||<BR>
     pūjayitvā jagannāthaṃ prasādya garuḍa-dhvajam |<BR>
     tataḥ prīto' bhyanujñātaḥ parikramyābhivandya tam ||<BR>
     sakalatra-suhṛt-putro dvīpam abdher jagāma ha |<BR>
     tadaiva sāmṛta-jalā yamunā nirviṣābhavat ||[BhP 10.16.65-68]<BR>
<BR>
     kṛṣṇaṃ hradād viniṣkrāntaṃ divya-srag-gandha-vāsasam |<BR>
     mahā-maṇi-gaṇākīrṇaṃ jāmbūnada-pariṣkṛtam |<BR>
     upalabhyotthitāḥ sarve labdha-prāṇā ivāsavaḥ ||[BhP 10.17.13-4] iti |<BR>
<BR>
     mahattvaṃ ca parārdhyatvaṃ cātra divyatvam ucyate |<BR>
     divyatvaṃ teṣu kṛṣṇasyāpy aṅge dedīpyamānatā ||JGc_1,13.39|| [anuṣṭubh]<BR>
     ato' syāmūni nityāni sthitāny aruṇajā-hrade |<BR>
     teṣu kaustubha-nāmā tu maṇiḥ kṛṣṇe virājate |<BR>
     nakṣatreṣu sadā pūrṇa-candravat pūrva-parvate ||JGc_1,13.40|| [anuṣṭubh]<BR>
     jagannāthaṃ ca yat prāha tathā taṃ garuḍa-dhvajam |<BR>
     tatrāścaryaṃ na cācaryaṃ dvārakāyāṃ hi viśrutam ||JGc_1,13.41|| [anuṣṭubh]<BR>
     kādraveyasya devābha-nānā-śakti-vidhāriṇaḥ |<BR>
     vartmāsya sura-vartma syād iti yuktyāvagamyate |<BR>
     anyat tu jīva-pīḍāya tat kathaṃ kṛṣṇa-saṃmatam? ||JGc_1,13.42|| [anuṣṭubh]<BR>
     vāri-līlā-parāmarśaḥ sparśaś cāgharipor yadā |<BR>
     tadaiṣāmṛta-tulyāsīd yamunety avagamyate ||JGc_1,13.43|| [anuṣṭubh]<BR>
     kṛṣṇasyāklinna-veśatvaṃ kāliyenopavāhataḥ |<BR>
     akasmād darśanaṃ yat tan nāgāli-parivāritaḥ |<BR>
     tasmāt kṛṣṇaṃ hradād ity ādy uktaṃ yuktaṃ prakāśate ||JGc_1,13.44|| iti | [anuṣṭubh]<BR>
<BR>
[50] tan-nirvaṛnane viśeṣas tu varṇyate,<BR>
     kolāhalas tvaritatā vivaśāṅga-caryā<BR>
          kampaḥ skhalad-vacanatā sravad-asratā ca |<BR>
     vīkṣyādi-tṛpti-parihānir iti vrajasthāḥ<BR>
          saukhye' pi duḥkham agaman pratilabhya kṛṣṇam ||JGc_1,13.45|| [vasantatilakā]<BR>
<BR>
     āgato' yam iti kevalaṃ mudā<BR>
          sphūrti-pūrtir abhavad vrajaukasām |<BR>
     hanta yena na vapur na vā manaḥ<BR>
          kiñcid añcitum avāpa śaktatām ||JGc_1,13.46|| [rathoddhatā]<BR>
<BR>
tataś ca-<BR>
     stambhaḥ sandhiṣu bandhanaṃ pulakitāsāndra-vraṇābha-sthitir<BR>
     bāṣpaḥ srasta-vilokanaḥ svara-bhidā kaṇṭhāntara-stambhinī |<BR>
     kampaḥ pātavad-anta-danta-valayaḥ svedas tanu-drāvaṇaḥ<BR>
     syād evaṃ kṛta-vīkṣaṇaṃ sva-suhṛdāṃ vyagrī-babhūva prabhuḥ ||JGc_1,13.47|| [śārdūla]<BR>
<BR>
[51] atha prathamata eva prathamataḥ sthitāḥ samāna-vayasaḥ savayasas tasmāt tam uttīrṇaṃ nirvarṇya vistīrṇa-tad-varṇāmṛta-bhṛta-nayanatayā sthitāḥ kramatas tad-aṅga-saṅga-raṅga-bhūmitām itās tad-āliṅgana-riṅgat-sukha-taraṅgatāṃ gatā na tāvat pratisvam ayam aham asmīti tasmin nyavediṣuḥ |<BR>
<BR>
[52] yadvad etāṃs tadvad eva śrīman-nanda-janmā krama-bhajana-sammānanayā jananīṃ janakaṃ suhṛj-janatām api janitānandān janayāmāsa, yatas tata eva te sarve stabdha-dehā labdha-sukha-dehā babhūvuḥ | [53] aho, yadi satya-vacasas te nāvadiṣyaṃs tadā tad idaṃ vā kaḥ pratīyāt? yat khalu gāvaś ca mṛgāś ca tad-āgamanaṃ mṛgayamāṇā vraja-jane cābhedam āyayuḥ, yac ca nagā api tad-duḥkhataḥ śuṣka-carāḥ samprati puṣkala-sukhās tat-kāla-kalita-pallavādibhiḥ praphullā babhūvur iti | tatra ca-<BR>
<BR>
     suhṛl-lokā ye ye sura-ripu-jitā yarhi militās<BR>
          tadā satyaṃ sarve samayur abhitaḥ prītim atulām |<BR>
     yadā tu śrīmātā sapadi militā prema-vivaśā<BR>
          tad āstāṃ tad-vārtā, sakala-janatāgād drava-daśām ||JGc_1,13.48|| [śikhariṇī]<BR>
<BR>
[54] atha rāmaṃ svīya-prabhāva-bhāvanārāmatāyām apy antar vraja-jana-duḥkhataḥ śuṣkaṃ, tādṛśatāyām api bahir lambhita-gambhīratā-bhṛd-upālambha-sambhavad-vikāśa-hāsaṃ hasann eva namaskurvann, ātmany āliṅganaṃ lambhayaṃś ca ciraṃ tad-utsaṅga-saṅgī babhūva |<BR>
<BR>
[55] atha tatra janānāṃ vimarśaḥ,<BR>
     harer eṣā prāptir yadi bhavati nidrāvakalitā<BR>
          tadā śoko' py eṣa svayam ayati tatraiva tulanām |<BR>
     asau jāgrad-bhūtā sphurati yadi vā tarhi nitarām<BR>
          abhīṣṭaṃ sampannaṃ katham api na śarma-pratihatiḥ ||JGc_1,13.49|| [śikhariṇī]<BR>
<BR>
[56] atha sarvata eva nidhyānāya naṣṭa-nidhy-āptivat kṛṣṇaṃ madhye nidhāya paritaś carita-niveśeṣu paridhi-veśeṣu kharvita-vrīḍeṣu vyoma-cāriṇāṃ locana-krīḍeṣu sarveṣu strī-puṃsānāṃ kharveṣu prathama-prathita-bhāvi-bhavikā brahma-vidaḥ sampraty api taṃ praty āśiṣāṃ kṛta-dānā vraja-patiṃ praty upālambhamānāḥ pratyāyayāmāsuḥ | yathā-<BR>
<BR>
     śrī-nanda-rāja tanayas tava sarva-śatru-<BR>
          mardīty abhāsi muhur apy alam asmakābhiḥ |<BR>
     premṇā tathāpi nikhilaṃ bata hantum aicchaḥ<BR>
          puṇyena kevalam asau drutam ājagāma ||JGc_1,13.50|| [vasantatilakā] iti |<BR>
<BR>
[57] tad evaṃ śokena harṣeṇa kālam ajānati vraja-loke rajanir ajanīti tatraiva kṣut-tṛṣṇāti-krami-kṛṣṇātikrama-khedena kṛśatāṃ gatāḥ pratyūṣaṃ yāvad ūṣuḥ | tatra ca sarvām eva śarvarīṃ vrajorvīśa-patnī sapatna-śaṅkayā sutam aṅkata eva niveśayantī paramāveśena muhur api tan-mukha-nirīkṣaṇa-sukha-sakṣaṇāpi tad-vṛtta-smaraṇena tasmād vilakṣaṇā prabhātam āsasāda | hanta hanta kṣudvantaṃ tam api gavāṃ dugdham api dugdhaṃ vidhāya na pāyayāmāsa, satyaṃ sarvam atratyaṃ viṣa-sakalaṅkam iti śaṅkayā |<BR>
<BR>
[58] rātrau punar anyad api caritraṃ dhanyaṃ jātam | yadā kāliyasya kālindī-jalān niṣkalanam, tat-kālata eva gūḍha-puruṣa-mukhāt paruṣatayā kalitavāṃs tadā sa durjana-vataṃsaḥ kaṃsaś cintā-santata-svāntayā nirīha ivāsīt | [59] cintā yathā, hanta, hanta! santatam asmākam eva vīrās tasmād unmantham āgacchantaḥ santīti duṣkīrti-vahni-mukha-piśāci-mūrtir atīva hasantī hasantīva madīyān jvalayantī tribhuvanam ayantī ca narīnarti | [60] haṃho balīyān api kāliyaḥ sapadi vilīyamāna-balatāṃ valate sma | tasya tad idaṃ nirvāsanaṃ nirvāsanam eva ca manyāmahe, yato vayam api nirvāsanatāṃ gatāḥ | tasmād adhunā tathā vidheyaṃ, yathāsmadīyānāṃ nāpacāras tasya cāpakāraḥ syāt iti |<BR>
<BR>
[61] tadānīm eva cānyataḥ sa vraja-rājātmaja-vraja-vāsināṃ taraṇijā-tīra eva vāsam ākarṇayann abhyarṇa-gatān ājñāpayāmāsa, bhavantas tatra praviśantaḥ samantataḥ pravalatayā jvalanaṃ prajvalanam ācarantaḥ svayam antardhānam ācarantu |<BR>
<BR>
[62] tataś ca teṣu tathā-kṛta-cariteṣu vipolati tu davānale śīghraṃ palāyiteṣu teṣu ca sarva eva vraja-bhavanāḥ sneha-vṛtta-labdha-sambhāvanāḥ sāgrajaṃ vraja-rāja-tanūjam evāvrajya vijñāpayāmāsuḥ-<BR>
<BR>
     śaṅkāmahe na mṛtyoś ca na ca kṛcchra-pravāhataḥ |<BR>
     kintu tvan-mukha-candrāṃśu-darśanābhāva-vaiśasāt ||JGc_1,13.51|| [anuṣṭubh]<BR>
<BR>
tataś ca-<BR>
     hareḥ phutkāra-mātreṇa nirvavau dava-dīpakaḥ |<BR>
     utprekṣante tu munayas tasya tat-pāna-kartṛtām ||JGc_1,13.52|| [anuṣṭubh]<BR>
<BR>
[63] tad evam ahitena ya upāhita upāhitas tasminn apavāhite sarva eva trāṇa-prāṇāḥ prabhāte ca prabhāte, tat-prabhāvata eva yathāvasthitaṃ vrajaṃ vraja-vāsinaḥ sānandaṃ tam anv avindanta | kintu tasminn eva madhuratā-kalile kālindī-hrada-salile saṅkarṣaṇena kṛta-kṛṣṇākarṣaṇena viharatā sakhibhir, akhilaṃ saha-dhavalā-vrajaṃ vrajam api samāharatā yadā bahalaṃ kutūhalaṃ jātam, tadā tena gṛhāya gamanam anujñātam |<BR>
<BR>
[64] tathā ca gamanaṃ yathā-<BR>
<BR>
     vādyair nṛtyaiḥ pragītaiḥ śruti-śiva-paṭhanair divya-bhauma-prasūna-<BR>
     pravṛṭ-kalpābhivarṣair jaya-jaya-ninadaiḥ śarma-kolāhalaiś ca |<BR>
     kṛṣṇaṃ madhye vidhāya prakaṭatara-mahānanda-nirvrīḍa-bhāvān<BR>
     nṛtyantas te vraja-sthā vrajam abhiviviśuḥ khaṃ yathā jyotiroghāḥ ||JGc_1,13.53|| [sragdharā]<BR>
<BR>
[65] tad-anantaraṃ ca dhavalāḥ parataś cālayitvā tat-pūrva-kāla-pālakāsadbhāve' pi śrīmatāṃ tatra-bhavatām eṣāṃ prabhāveṇa tatrodapātra-mātraṃ na vikalpam āgād iti svalpa-paribhavāyāpy akalpamāne samasta-vraje yātayāmam api yātayāmatāṃ nāgataṃ tad-ghṛta-pakva-pracurānnam iti sadyastanam iva rāma-parvaṇi pūrvāhnetanaṃ gṛhāntaḥ-saṅgṛhīta-jemana-sāmagrī-samudayaṃ sarva eva tāv agrajānujāv agrato vidhāyāvyagraṃ samyag rasayāmāsuḥ |<BR>
<BR>
[66] tad evam udghaṭita-gīḥ-kaṇṭhaḥ sa madhukaṇṭhaḥ samāpayāmāsa-<BR>
<BR>
     īdṛśas tanayo jātas tava vraja-narādhipa |<BR>
     kaṃsādīn damayāmāsa kāliya-damanena yaḥ ||JGc_1,13.54|| [anuṣṭubh]<BR>
<BR>
[67] tad evaṃ, tarīyamāṇena hariṇā varīyasā vraja-parīvāreṇa saritāv ivātarīṣātāṃ te āpadāv iti sukhada-vṛtte sabhyānāṃ tal-līlā-samādher abhyavakarṣaṇāya stavanāmṛta-varṣaṇāya ca sāñjali-sthitayos tayoś cirād bahir avahita-tad-upasevāḥ pūrvavad eva sa-vraja-devāḥ sarve svaṃ svaṃ kāryam āseduḥ |<BR>
<BR>
iti śrī-śrī-gopāla-campūm anu<BR>
kāliya-dava-caṇḍatā-daṇḍanaṃ nāma<BR>
trayodaśa-pūraṇam<BR>
 ||13||<BR>
<BR>
<BR>
*************************************************************<BR>
<BR>
(14)<BR>
<BR>
<BR>
śrī-śrī-gopījana-vallabhāya namaḥ<BR>
<BR>
<BR>
atha kaiśora-līlā<BR>
<BR>
atha caturdaśaṃ pūraṇam<BR>
<BR>
gadarbhāsura-mardanam<BR>
<BR>
śrī-kṛṣṇa kṛṣṇa-caitanya sa-sanātana-rūpaka |<BR>
gopāla raghunāthāpta-vraja-vallabha pāhi mām ||JGc_1,14.1||<BR>
[1] tad evaṃ goloka-vilāse śrī-gopāla-pālyamāna-gopālānāṃ nitya-lokaḥ śrī-golokaḥ kathitaḥ | tatra ca śrī-goparāja-sabhāyām apūrva-vīkṣita-kavi-kṣitipati-kumāra-sukumāra-kumāra-yugalāvakalanam udbhāvitam |[2] tad-anantaram api bālya-vilāse tad-yugalena kṛṣṇa-bālya-carita-varṇanaṃ kāliya-dalana-līlāvasānam ācaritam | samprati tu tat prathitaṃ kaiśoracaritam ākhyāyate | [3] tad yathā-<BR>
<BR>
atha dināntare ca pūrvavad eva vraja-naradeva-sabhāntare tayor ekataraḥ samutkaṇṭhatayā snigdhakaṇṭhaḥ svagatam idam uvāca-[4] atha kaiśoraṃ varṇanīyam | kintu rahasya-rasa-hāri-prasabhāyāṃ sabhāyām asyāṃ yathā lajjā na sajjā syāt tathā yujyate | [5] yadi ca jātu nija-mādhurī-bubhukṣita-kukṣim-bhariṇā hariṇā svaka-sukhāvaham iti rahas tad anuyujyevahi, tadā tad ucitam eva tad-upacitam ācariṣyāvaḥ iti |<BR>
<BR>
[6] atha spaṣṭaṃ tu vyācaṣṭa-tataś ca spaṣṭaṃ kṛta-gamāyāṃ ṣaṣṭha-samāyāṃ samullasita-sammati-maye janma-tithi-samaye harṣa-samṛddhi-prada-varṣa-vṛddhi-parvaṇi sarva-niḥśreyasam āvistarāṃ vistārayataḥ samastaṃ vinistārayatas tasya śrīmad-vrajarāja-sutasya viśveṣām eva manaś coraṃ kaiśoram udayāñcakre | tathā hi-<BR>
<BR>
     rājyaṃ samyag upetya kṛṣṇa-vapuṣi trailokya-lakṣmī-maye<BR>
     krīḍābhir laghu nirgamayya samayān audārya-paryākulam |<BR>
     pātrāya svayam āgatāya guṇitāvāsāya sad-vedine<BR>
     kaiśorāya nijaṃ pradāya viṣayaṃ paugaṇḍam antardadhe ||JGc_1,14.2|| [śārdūlavikrīḍitam]<BR>
<BR>
tataś ca-<BR>
     dṛṣṭi-prasāda-kṛta-sāmabhir aṃśudānaiḥ<BR>
          śaśvan manoharaṇa-nirmita-buddhi-bhedaiḥ |<BR>
     arthāntarābhiviniveśaja-bhāva-daṇḍaiḥ<BR>
          kaiśorakaṃ vaśayati sma hareḥ samastam ||JGc_1,14.3|| [vasantatilakā]<BR>
<BR>
tatra ca,<BR>
     mukhe pūrtiḥ kāntir nayana-yugale dairghyam aruṇa-<BR>
          prabhā hṛdy ucchrāyaḥ pratatir api madhye tu kṛśatā |<BR>
     itīdaṃ saundaryaṃ yad-avadhi manāg apy adhijage<BR>
          jagan-netra-śreṇī tad-avadhi harau tena cakṛṣe ||JGc_1,14.4|| [śikhariṇī]<BR>
<BR>
[7] tad itthaṃ taj-jyeṣṭhaś ca nirdiṣṭaḥ |<BR>
<BR>
[8] tadā ca tāla-phala-pākāvasare varṣā-prasare kadācin nikhila-sukha-vardhanasya govardhanasya girer āgneyyāṃ hariti hari-rāmādayaḥ sāmodā gāś cārayantaḥ santi sma | [9] tataś ca pūrvānubhava-sampātātītaṃ pūrva-vātānītam atidūrataḥ sajātīya-pūra-dharaṃ paktrima-tāla-phala-jāla-saurabhya-bharam upalabhya, pūrvata eva tat-kīrti-vivartita-cittā vraja-vartiṣu vittās te sarvaṃ-sahāyāḥ spṛhaṇīyāḥ sarva eva tayoḥ sahāyā hṛdi spṛhayāmbabhūvuḥ- rāma-kṛṣṇābhyāṃ valitā vayam itaś calitā rāsa-bhāsura-rāja-bhavanaṃ tāla-vanaṃ tat-pāla-gaṇam api tathā-vidhaṃ nibhālayituṃ nūtana-kutukāḥ sma | tataḥ sva-bubhukṣā-sukṣāmatā-lakṣya-vinodād imau vinudāma iti |<BR>
<BR>
[10] te ca śrīdāma-subala-stokakṛṣṇa-śavalā bala-kṛṣṇayoḥ sama-balā labdha-marmāṇaḥ sadharmāṇa ity ataeva śaśvad akhilatayā sakhitayā virājante | yayor eva samaṃ vīryam ity ādikam īryate iti | tataḥ satatam eva kramate tat-parākrame teṣāṃ buddhi-krama ity akṛta-śaṅkāśeṣeṇa praṇaya-viśeṣeṇa jighatsā-miṣeṇa ca tad-arthaṃ bhrātṛ-balaṃ balabhadraṃ prārthayāmāsuḥ, yathā-<BR>
<BR>
     tālānāṃ vanam atra paktrima-phalaṃ nirhāri pūraṃ yataḥ<BR>
          saurabhyaṃ bata dūram eti tad idaṃ bhogaṃ vinā niṣphalam |<BR>
     śrūyante hi kharā narāśana-karās tasyādhipā ity adaḥ<BR>
          śrī-rāmāyata-dor-yugārpaya tathā śrī-kṛṣṇa duṣṭāpaha ||JGc_1,14.5|| [śārdūlavikrīḍitam]<BR>
[11] āyata-dor-yuga ity anena ca dhvanitam idam-<BR>
<BR>
     mahābāhutayā rāma tarkyase tvaṃ ca vikramī |<BR>
     na tathā lakṣyathāḥ kvāpi lakṣaṇīyas tu samprati ||JGc_1,14.6|| [anuṣṭubh] iti |<BR>
<BR>
[12] śrī-rāmas tu sa-smitam uvāca-bho bhavanto lobhavanto bhavanto' py asmattaḥ prati pratīyadhve, yato mugdhāḥ! niyuddhābhimukhair bhrū-bhaṅga-sūcita-śauṭīrya-sukhaiḥ prabhavadbhir bhavadbhiḥ kadācid āvām api parābhavam āsādyāvahe | tat katham āvām eva yācyāvahe ?<BR>
<BR>
[13] te ca procuḥ-sarvato' py atiguṇavantau bhavantau khalv asmākaṃ sārau rāja-kumārau | rāja-nīti-rītiś caivam eva yad rāja-kulam eva vriyate puraskriyate ca | mṛgayāyāṃ mṛga-tāḍanavan na punar anyena svayam agra-gaṇyena bhūyate | yadi tat kulaṃ parama-vīryākulaṃ bhavati, tadā tu kim uta? tatra cāgrajatayā bhavataḥ sadāpāgryato nāgryāyate | tasmād yady asmad-icchā-pūraṇāya bhavator icchā saṅgacchate, tadā nānyad anumanyatām |<BR>
<BR>
[14] tad evaṃ saha-prahasite śubhrāṃśu-site kṛṣṇāgraje svayam agrato vraje siṃha-nādam ādadānā dāmodarādayaḥ sāmodaṃ tad-anuplavāḥ plavamānatayā tad-vanāya tad-avasthā eva pratasthire | gās tu sva-sthāna eva sthāpayāmāsuḥ | prasthāya ca rāmam,<BR>
<BR>
     sopālambham ivāvadaṃs tam anu tad bāhū ca mitrāṇi yat<BR>
     tena drāk sa ca serṣyā-cittam iva tāṃ gatvā tu tālāvalim |<BR>
     sarvām eva bhujāyugena yugapad vikṣipya saṅghaṭṭayan<BR>
     vibhraṣṭāni mithaḥ phalāni vidadhe ghṛṣṭāni digdantivat ||JGc_1,14.7|| [śārdūlavikrīḍitam]<BR>
<BR>
     taj jñātvāsra-parāsabhāś ca paritaḥ sākrandam abhyāyayur<BR>
     yān dṛṣṭvā paśupāḥ sa-mādhava-balāḥ śaśvadd hasantaḥ sthitāḥ |<BR>
     hāsāveśa-vaśāt kṛtānavahitiṃ pratyak padābhyāṃ balaṃ<BR>
     vajrābhyām iva dhenukas tam anudat tac caiṣa nābudhyata ||JGc_1,14.8|| [śārdūlavikrīḍitam]<BR>
<BR>
     na jñātavān api yataḥ sa tu taṃ prahāraṃ<BR>
          tenātiroṣa-bhara-nāsti-viveka-caryaḥ |<BR>
     bhūyaḥ parāk-sthiti vinardya vikīrṇa-lattas<BR>
          tenātha vatsaka ivāraci dhenukākhyaḥ ||JGc_1,14.9|| [vasantatilakā]<BR>
<BR>
[15] atha brahmāṇḍam api khaṇḍayituṃ pracaṇḍatā-maṇḍitāc caṇḍa-caṇḍīśa-śūlād apy uddaṇḍa-prahāreṇa bala-bhuja-daṇḍena tāla-maṇḍala-maṇḍaleśvara-śirasi cakrīvac-chakrārir vicakare | tena ca tāla-parāvara-parasparāsu yaḥ khalu nihita āvega-saṃskāraḥ pralaya-jāta-durvāra-prabhañjanākāraḥ, sa tu hindolayaṃs tat tad uparigam ardham ardham agni-yantra-prakṣiptam iva vikṣiptaṃ vidhāya prāyaḥ sarvam evākharva-tāla-kharva-mayaṃ tad vanaṃ nimeṣa-mātreṇa vitroṭayāmāsa | yatra svayaṃ tu bhavantu tṛṇa-rājāḥ khalv ime, tathāpi tṛṇāny eva iti balabhadraś cintayāmāsa ca |<BR>
<BR>
[16] atha tad-anugatā deva-vispardhinaḥ pare' py asvaratayā gardabhā gardantaḥ pratighāt pratighātam ācarantaḥ sahasā ruddhādhvānaḥ saha yudhvānaḥ paryāgatās tṛṇavan-matāḥ paramānandārāma-rāma-kṛṣṇābhyāṃ hasadbhyāṃ vilasadbhyām evākhava iva dhṛtāsava eva tucchīkṛtya gṛhīta-puccha-caraṇās teṣāṃ tāla-bhakṣaṇa-saukaryārtham ivādhimadhyām adhyavasthita-tṛṇa-kṣmāpaty-upari kṣipram eva parikṣiptāḥ kṣapita-jīvitāḥ kṣiti-nipatitāḥ saha nistala-tāla-phalaiḥ ketava iva rāhubhir dināni kānicit kaṃsa-pakṣīyān abhīṣayanta |<BR>
<BR>
     rāsabhān śamayituḥ kiyad bhavet<BR>
          pauruṣaṃ tad iti nāvamanyatām |<BR>
     yad diviṣṭha-paṭalī tadāpi tau<BR>
          vādya-gīta-kusumair asevata ||JGc_1,14.10|| [svāgatā]<BR>
<BR>
[17] atha hāsa-sahitam upajahāsa ca, sā maghavat-pradhānā dhenukam aghajid-abhiprāyam abhiprayatī | yathā,<BR>
<BR>
aghāsuraḥ kāliya-kadru-janmāpy<BR>
          asoḍha vīryaṃ yadi nāsmadīyam |<BR>
     putrī-pramardin, bata gardabha tvaṃ<BR>
          kartuṃ kathaṃ dhārṣṭyam iyaj jagantha? ||JGc_1,14.11|| [upajāti 11]<BR>
<BR>
[18] atha sadyaḥ pitṛ-vana-vilāsa-tāla-vana-vāsa-rāsabha-śava-spṛṣṭāni tāni tālāni na tu taiḥ parāmṛṣṭāni, na ca tadīya-tṛṇāni gāvas tarṇāvitāḥ, kintu tad-visṛṣṭāni tāni kecid itara eva mānavā gāvaś ca vigata-sādhvasādhvatayā ciraṃ sādhv āsvāditavantaḥ |<BR>
<BR>
[19] tad evaṃ nṛ-jagdhaṃ taṃ sa-gaṇaṃ krodha-dagdha-sūkṣma-deha-paryantam ācarya śrīmān kṛṣṇas tu sāgrajaḥ saha-sakhi-vrajaḥ puraskṛta-dhenur vādita-veṇur vrajan vrajam ājagāma | yathā,<BR>
     kamala-dala-viśāla-lola-netraḥ<BR>
          sakhi-jana-gīta-pavitra-citra-kīrtiḥ<BR>
     saha-balam aviśad vrajaṃ sa-veṇuṃ<BR>
          kvaṇita-kalaṃ kalayan vrajeśa-sūnuḥ ||JGc_1,14.12|| [puṣpitāgrā]<BR>
<BR>
     taṃ gorajaś churita-kuntala-baddha-mālya-<BR>
          sambaddha-piñcham amalekṣaṇa-cāru-hāsam |<BR>
     ānandita-veṇum anugeḍita-puṇya-kīrtiṃ<BR>
          gopyaḥ sa-tṛṣṇa-nayanāḥ paritaḥ samīyuḥ ||12a|| [vasantatilakā][*4]<BR>
[*4] Compare BhP 10.15.42, which is found in this verse' s place in some editions.<BR>
<BR>
<BR>
[20] tad etat paryantam udantaṃ samudantaḥ kathayitvā tatra ca kṛṣṇa-manaś-corīṇāṃ nava-kiśorīṇāṃ tan-mukha-vidhu-darśana-śāta-jāta-bhrū-bhaṅga-taraṅga-saṅgatānurāga-sāgara-garimāṇam anusmṛtya vismṛta-sarvendriya-kṛtyaḥ sa-bāṣpa-kaṇṭhaḥ snigdhakaṇṭhas tasyāṃ sabhāyāṃ muhūrta-dvayaṃ mūrta-bhāvam evāsasāda | [21] śrīmad-vrajarājādayas tu tad-abhiprāya-jānānāḥ sadayatayā tadīya-sāntva-vidhaye sāvadhānā nānā-vidha-vidhānam ācarantaḥ sarva eva cintāturā babhūvuḥ |<BR>
<BR>
[22] tat-tad-vidhānasya cākiñcit-karatāyām aviratāyāṃ madhukaṇṭha eva tān sphurad-utkaṇṭhaḥ sāntvitān vidhāya bhrātuḥ sarvendriya-kuṇṭhatā-śāntaye tadānīntana-vraja-rājñī-santata-tal-lālana-saṅgānam ātatāna | yathā-<BR>
<BR>
          hariṇā halinā saha ripu-dalinā |<BR>
     rajanī-mukham anu jananī-lālanam iti kalitaṃ jita-kalinā ||dhru||<BR>
     nirmañchana-nīrājana-mārjana-vadanālokana-racanam |<BR>
     mardana-majjana-saṃvastraṇataḥ paścāt puṇḍraka-sacanam ||<BR>
     rasa-caya-yojana-bhojana-pūraṇa-surabhita-nīrāsvadanam |<BR>
     aguru-drava-yutir atha tāmbūla-svadanaṃ sukha-saṃvadanam ||<BR>
     sukṛti-janaṃ prati śayyā-saṃskṛti-samanujñām anuśayanam |<BR>
     priya-sakha-saṅgatim anu sevy-anugatim anu ca mudām aticayanam ||JGc_1,14.13|| iti | [7 x 4]<BR>
<BR>
[23] tad evam atiparicaritam | hari-carita-varṇanaṃ madhura-rāga-nīrandhraṃ karṇa-randhraṃ praviśad eva taṃ mūrcchām ṛcchantam api jāgarayāmāsa, nāma-dheyam iva nidrā-labdha-cid-rāhityam |<BR>
<BR>
[24] atha svasthāvasthatayā kuṇṭhatā-rahitas tādṛśa-guṇa-mahitaḥ snigdhakaṇṭhaḥ sa-bāṣpa-kaṇṭham uvāca-<BR>
<BR>
     so' yaṃ gopāla-bhūpāla tanayas tava nirdayaḥ |<BR>
     mugdhaṃ ca mad-vidhaṃ mugdhaṃ karoti svaira-līlayā ||JGc_1,14.14|| [anuṣṭubh]<BR>
<BR>
[25] tad evaṃ vṛtte nivṛtte sarvatra ca vraja-jane gṛha-vartmānuvṛtte nityavad eva vraja-mahendra-tanūjas tau sūta-rāja-tanūjau saṅgata eva nināya | nītvā ca tayor ātmanā tṛtīyaḥ san prasaṅgataḥ pracchannatayā papraccha-kathayataṃ, katham etāvān kasmān mūrcchāveśaḥ kleśa iva parāmṛṣṭaḥ? iti |<BR>
<BR>
[26] ubhau tu sa-gadgadaṃ jagadatuḥ-kiṃ brūvahe, bhavanta iva sarvam anubhavanti iti |<BR>
<BR>
[27] kṛṣṇaś ca sa-tṛṣṇam uvāca-jānīma eva kevalaṃ na, kintu tadānīṃ svayam api nitarām ācarāmas, tathāpi tad varṇanam ākarṇayitum icchāmaḥ | tathā hi-<BR>
<BR>
     svayam api yat puru racitaṃ tad yadi hṛdayaṃ tadā sadā śrāvyam |<BR>
     kāvyaṃ nija-sacitaṃ yat  tad idaṃ yuvakāṃ parasparaṃ śṛṇuthaḥ ||JGc_1,14.15|| [gīti]<BR>
<BR>
[28] tasmāt prathamaṃ tāvat preyasī-gaṇādhikāyā rādhikāyā bimboṣṭhī-goṣṭhī-madhyam adhyāsya vyasyatām eṣā paṭīyasī rasa-paripāṭī |<BR>
<BR>
[29] ubhau sa-bāṣpatayā parasparaṃ nirūpayantāv ūcatuḥ-<BR>
<BR>
     yad antar yasya sarvaṃ tat tasya jānāty abhīpsitaḥ |<BR>
     sa eva ced vasaty antas taṃ tu jānīta kaḥ paraḥ ||JGc_1,14.16|| [anuṣṭubh]<BR>
<BR>
[30] kṛṣṇaś ca sānandam uvāca-tad adya naktam evānavadyā seyaṃ vidyā nivedyatām iti bāhu-yugaṃ gṛhītvā sakhi-goṣṭhīm anu tāv amū nītvā bahala-kutūhala-veṣṭitena ceṣṭitena yāvad virocana-nimlocanāvasaraṃ vāsaraṃ gamayāmāsa |<BR>
<BR>
iti śrī-śrī-gopāla-campūm anu<BR>
gardabhāsura-mardanaṃ nāma<BR>
caturdaśaṃ pūraṇam<BR>
 ||14||<BR>
<BR>
<BR>
<BR>
*************************************************************<BR>
<BR>
(15)<BR>
<BR>
<BR>
atha pañcadaśaṃ pūraṇam<BR>
<BR>
apūrvānurāga-caryā-jāgaryā<BR>
<BR>
[1] atha goloka-yuva-rājaḥ sakhibhiḥ saha rājamānaḥ, sāyaṃ pratyavasāya, mātur ājñām ādāya, valita-prabhāyāṃ gopa-rāja-sabhāyāṃ prati-rajanī-janita-sarvāyata-parvākṛtābhiprāye prahara-prāye gurūn anujñāpya, tad anyān prasthāpya, mahāntaḥ-puraṃ prāpya, prasū-nideśam avāpya, subala-madhu-maṅgalādibhir antaraṅga-saṅgibhiḥ saṅgataḥ sūtāṅga-jātābhyāṃ ca tābhyām anugataḥ prāg-varṇita-gokula-kamala-patra-sthitaṃ parama-sukha-satratayā pramitaṃ śrī-rādhārāma-dhāma jagāma |<BR>
<BR>
[2] akasmād āgate ca tasmin sasmita-krīḍā-narma-juṣām amūṣāṃ sambhrama-bhrama-vismaya-smaya-trapā-patrapādarādara-harṣa-tarṣādayas te bhāvā yugapad eva samutpannāś citrīyamāṇatāṃ citrāyamāṇatām apy āceruḥ | atra ca,<BR>
     akasmād āyāntaṃ harim anubhavantī kila hriyā<BR>
     daśām akṣṇor nānā-drutam apidadhe sā nata-mukhī |<BR>
     mudā smerā bhugnā vikasitavatī kuñcitavatī<BR>
     sa-bāṣpā stabdhābhābhavad iti samaṃ yā na ghaṭate ||JGc_1,15.1|| [mandākrāntā]<BR>
<BR>
[3] atha praguṇa-guṇālaṅkṛtā kiṅkarī-tatir vitasti-daghna-rāṅkavās taraṇena tam ativistīrṇaṃ maṇi-kīrṇam alindam āstīrṇaṃ cakre | āstīrṇasya ca tasya pratīcī-pracita-sulalita-tulikāyāṃ prācī-mukhatayā svayaṃ niviśamānaḥ śubhratārāma-cāmarādi-karābhiḥ kiṅkarībhiḥ sevyamānaḥ śrī-rādhāyā bahir api virājamāna-prāṇaḥ pāṇinā tām ādāya sva-rasa-milita-tadīya-rasa-veṇī-samāplavana-jīvanānāṃ śreṇī-kṛtānām eṇīdṛśāṃ gaṇāgra-deśa-gatatayā vāma-deśe niveśayāmāsa |<BR>
<BR>
[4] dakṣiṇatas tu kevala-tadīya-nava-taruṇimāvatāra-samucita-sevā-prakāra-kāmanārāma-prathama-vayasaḥ subalādi-savayasaḥ | [5] yat-paṅkti-dvayāntima-sīma-madhya-gatau tan-mithunābhimukhatābhiratau tādṛśa-praṇaya-sukumārau sūta-kumārau tasthatuḥ, yayo rāga-tālādi-sāhāyakāḥ sakhāya eva kecana sacante sma |<BR>
<BR>
[6] yau khalu dvayor api tayoḥ savayasām āvalyor ardha-maṇisara-vallyor ivāgrima-sīma-madhyam adhikṛtya mithaḥ śobhā-vinimaya-śīlatayā nīla-pītatā-viveka-vyatireka-maya-mahā-nāyakāyamānaṃ sarvatra prathita-dṛṣṭi-prasādam api mithaḥ samarpita-netra-tribhāga-rāgaṃ tan-mithunam avalokayantau dvi-tra-kṣaṇaṃ citravad ivāsthiṣātām |<BR>
<BR>
[7] tataś ca prahasya nava-ghana-śyāmenādi-śyamānatayā sāvadhānatāṃ dadhānāv ānandād ubhāv eva saṃhitāñjali-karau nāndī-karau babhūvatuḥ |<BR>
<BR>
[8] tatra vastu-nirdeśaḥ-<BR>
<BR>
     imau gaurī-śyāmau manasi viparītau bahir api<BR>
     sphurat tat-tad-vastrāv iti budha-janair niścitam idam |<BR>
     sa ko' py accha-premā vilasad-ubhaya-sphūrtikatayā<BR>
     dadhan mūrti-bhāvaṃ pṛthag apṛthag apy āvirudabhūt ||JGc_1,15.2|| [śikhariṇī]<BR>
<BR>
[9] atha namaskriyā,<BR>
     śrīr āsāṃ na tulāṃ bibharti nitarām ity uddhavaḥ kīrtayan<BR>
     yāsām aṅghri-rajo nanāma hariṇā yaḥ svena tulyo mataḥ |<BR>
     tāsāṃ tat-priyatā-sudhākara-tanuṃ viṣvak cakorāyite-<BR>
     nānenānugatāṃ samasta-mahitāṃ vandāvahe rādhikām ||JGc_1,15.3|| [śārdūlavikrīḍitā]<BR>
<BR>
[10] athāśīḥ,<BR>
     premā yo' sau rādhikā-kṛṣṇa-yugmaṃ<BR>
          svānandena plāvayitvā sakhīś ca |<BR>
     śaśvad viśvaṃ plāvayan suprasiddhaḥ<BR>
          so' yaṃ buddhiṃ naḥ samiddhāṃ karotu ||JGc_1,15.4|| [śāliṇī]<BR>
<BR>
iti parasparaṃ sa-vailakṣya-smitam īkṣitvā sthitayos tayoḥ snigdhakaṇṭha eva sotkaṇṭham uvāca-<BR>
<BR>
[11] atha śrī-kṛṣṇa-janmādi-mādhuryavad eva śrī-rādhikāyās tat-tan-mādhurī varṇanīyeti nirṇaye' py ativistīrṇatā-saṅkocanāya kiñcid eva sūcayiṣyāmaḥ |<BR>
<BR>
[12] tatra śrīmad--bhāgavate khalv etad udbhāvitam-<BR>
     tata ārabhya nandasya vrajaḥ sarva-samṛddhimān |<BR>
     harer nivāsātma-guṇai ramā-krīḍam abhūn nṛpa ||iti|| [BhP 10.5.18]<BR>
<BR>
[13] tac caivaṃ viśadayanti-<BR>
<BR>
     janmārabhya harer vraja-sthalam abhūd viśva-rddhi-yuktaṃ punar<BR>
     lakṣmīṇāṃ ramaṇāspadaṃ ca tad-adhiṣṭhānād viśiṣyājani |<BR>
     rādhā yāsu lalāsa pūrṇa-śaśabhṛn-mūrtīva tārāsu sā<BR>
     kāntiḥ kintv iha citra-bhāva-valitā yā kṛṣṇa-pakṣādhikā ||JGc_1,15.5|| [śārdūla]<BR>
<BR>
[14] bṛhad-gautamīye' py eṣā sarvato labdha-viśeṣā prastūyate-<BR>
<BR>
     devī kṛṣṇamayī proktā rādhikā para-devatā |<BR>
     sarva-lakṣmī-mayī sarva-kāntiḥ sammohinī parā ||iti |<BR>
<BR>
[15] alaṃ-lakṣmīṇām etad-ādīnāṃ lakṣmīṇāṃ janma ca śrīmat-parjanyam ārabhya dhanyatayā labhyasya puruṣa-trayasya paramātula-stotrāṇāṃ mātula-gotrāṇāṃ ye khalv āmuṣyāyaṇa-kulatā-nirbandhinaḥ sambandhinas tebhya eveti māgadhānām anusandhānaṃ sa-yatnī-bhūya yajña-patnīs tyaktavatas tasya tathāvyakta-maryādatānyathā na paryāptatām āpadyate |<BR>
<BR>
[16] tad evaṃ sthiteṣu ca śrī-rādhikāyās tu sarvato' py āḍhya-kulīnāś chrīmad-vṛṣabhānutayā labdha-khyātikān mahā-gopa-payonidher janma sammatam |<BR>
<BR>
[17] atra copagāyanti-<BR>
<BR>
     satyaṃ bahu-suta-ratnā- karatāṃ na prāpa gopa-dugdhābdhiḥ |<BR>
     kintv amṛta-dyuti-rādhā- lakṣmī-jananād agāt pūrtim ||JGc_1,15.6|| [āryā]<BR>
<BR>
[18] sā khalu śrī-kṛṣṇa-janma-varṣānantara-varṣe sarva-sukha-satre rādhā-nāmni nakṣatre jāteti rādhābhidhīyate |<BR>
<BR>
[19] janmānantaraṃ tasyāḥ san-mādhurī ceyaṃ kṛtāvalokena lokena kīdṛg iti pṛcchataḥ prati nirūpitā-<BR>
<BR>
     navendur mūrtir vā kanaka-kamalaṃ vaktram athavā<BR>
          cakorau netre vā visarad-amṛtaṃ dṛṣṭir athavā |<BR>
     apītthaṃ rādhāyāṃ yadi jita-tulāyāṃ na valate<BR>
          vikalpaḥ kiṃ tarhi prasajatitarāṃ tat-tad-upamā ||JGc_1,15.7|| [śikhariṇī]<BR>
<BR>
[20] āstāṃ tāvad asau vraja-lakṣmīṇāṃ parama-lakṣmīr akhilāś ca tās tathā varṇyante | yathā-<BR>
<BR>
     harim anu vindati śaśval lakṣmīr iti yā tu sarvataḥ khyātā |<BR>
     tām api kila gopāyituṃ gopī-saṃjñā jayanti tā lakṣmyaḥ ||JGc_1,15.8|| [āryā*]<BR>
<BR>
kiṃ ca-<BR>
<BR>
     kṛṣṇānurūpam apy āsāṃ vayo-vṛddhiḥ samṛddhyate |<BR>
     yathā candramasaḥ puṣṭis tathā tasya rucām api ||JGc_1,15.9|| [anuṣṭubh]<BR>
<BR>
[21] tatra kaumāra-madhyam adhyāsīnāyāṃ śrī-rādhikāyāṃ tadānītanānāṃ keṣāñcin nārī-janānām utprekṣā yathā-paśya paśya,<BR>
     aruṇita-laghu-śāṭī-khaṇḍa-kamrādharāṅgī<BR>
     śravaṇa-galava-randhra-prota-susparśa-sūtrā |<BR>
     rajasi nija-sakhībhiḥ krīḍayā lola-netrā<BR>
     madhuri-purati-bīja-śrī-nibhā bhāti rādhā ||JGc_1,15.10|| [mālinī]<BR>
<BR>
[22] tad evam īdṛg-vayasi paryavasite tadādīnāṃ tāsāṃ saundarya-sārasya pracāraḥ sarvata eva prasarpan mātara-pitarādibhir nāpasarpayitum īśāñcakre cintayāmāse ca, na jānīmahe, durjanaḥ kaṃsaḥ kiṃ samprati sampratipatsyate iti |<BR>
<BR>
[23] atha pratyaham eva pratyekam antaḥ paraspara-militāḥ santaś ca te sarve vicāritavantaḥ, sāmpratam eva pātrasātkartum etāḥ sāmprataṃ | tatrāpy āsāṃ śrīman-nanda-nandanād avaras tu na varatām arhati | avara eva hi sarvaḥ | tathā hi-<BR>
<BR>
     kanyā dhanyatamā ramām api jitāṃ kurvanty amūr nandajaḥ<BR>
     svasmād ūnadaśāṃ ramā-ramaṇam apy āsādayan dṛśyate |<BR>
     tasmāt tulyatayā sa eva varatām arhaty amūṣāṃ tadapy<BR>
     āstāṃ dhāma-suhṛt-priyātma-tanaya-prāṇā hi nas tatkṛte ||JGc_1,15.11|| [śārdūla]<BR>
<BR>
[24] atha, yadyapy adhunā yajña-sūtram alabdhavatas tasya na vivāhāvasaraḥ sambhavati, tathāpi sajjana-samājñām ācārya bhāṣā-bandhaś ca sandhātavya iti |<BR>
<BR>
[25] tad etad vicārya sthitānāṃ teṣāṃ niścayāvadhāraṇa-pūrvakaṃ tan nivāraṇaṃ prati pūrvavad eva vasudeva-mantraṇayā yantrita-vicāra-vargatayāpi gargaḥ sarva-darśitayā tad idaṃ parāmamarśa-<BR>
<BR>
[26] tal-līlā-kramaḥ khalv ayaṃ duratyayatayā mayāsugamas tal-līlā-śakti-prayutānām asmākaṃ ca tatra pratyag-vadācaraṇe' pi nāradavan na pratyavāyas, tathāpi tathā prathanīyam yathā tāsāṃ na pratyavāyaḥ syād, āyatyām iṣṭāpattiḥ syād, akhilāyatyāṃ pūrna-tad-āpattiś ca syāt iti |<BR>
<BR>
[27] tad evaṃ vimṛśan sa kila vilambam anavalambamānaḥ śrī-vrajam ājagāma | āgamya ca nijam uṭaja-taṭaṃ sa-dhyānam adhyāsīnāṃ paurṇamāsīṃ prati jagāma | gatvā ca sarvam evedaṃ nivedya punar nivedayāmāsa, mayedaṃ tāvat kartavyam, bhavatyā tu tāsāṃ yathānyatra patyādi-vyavahāraḥ satyāya na kalpate, kintu loka-pratyāyana-mātrāya tathā vyavahartavyam iti |<BR>
<BR>
[28] tad evaṃ tāṃ sambhāṣya śrīmad-vrajarāja-sambhāṣaṇaṃ nirvāhya, bāhyāvaraṇa-vāsinām āvāseṣu babhrāma | te ca tam āgatam akasmān niśāmya śāmyac-cintā-tamasaḥ sva-sva-manoratha-labdhaye lubdha-manasaḥ praṇāmādibhiḥ paripūjya kuśalam anuyujya pracchannatayā tam evārthaṃ papracchuḥ, idaṃ tāvac chaṅkitaṃ; tatra kiṃ kartavyam? iti |<BR>
<BR>
[29] sa tūvāca-vayam idaṃ sarvam apūrvaṃ pūrvam api jānīmahe | idaṃ ca bhavadbhiḥ sambaddhyam adhyavasitam, kintv ekā śaṅkā śaṅkur iva maṅkṣu hṛdi parivartate | yadā bhavad-aṅga-jātāṅganānāṃ vraja-rājāṅgaja-vara-kumāreṇa saha saṅgamaḥ syāt, tadā nātivilamabataḥ sarvasyāpi vrajasya tadīya-cira-vipralambha-lambhanaṃ bhavitā, kim utāmūṣām? kiṃ ca, prauḍhatām ūḍhavatīnāṃ tu sahaja-tad-anurāga-svābhāvyenādarśane' py udbhavat-tat-sphūrtīnāṃ na ko' pi tasmād vinivartanaṃ kartuṃ samarthaḥ syād ity api kadarthanāntaraṃ bhaviṣyati | tasmān nanda-kulāvataṃsāt kaṃsāc ca vañcayituṃ cañcalam evānyebhyaḥ sampradātavyā navyāḥ kanyakāḥ |<BR>
<BR>
[30] tad evam ādiśya prasthite yadu-purohite tat-kṛtopadeśopajātādaro nija-nija-kanyā-gopana-paro gopa-nikaro' pi tāsāṃ sampradānāya sampradānam anveṣṭuṃ suṣṭhu cintām avāpa, kintu santatam asya sā lālasā tu nālasā jātā |<BR>
<BR>
[31] tad evam etāsāṃ sva-tanayena pariṇayanaṃ prati vrajapati-jampatī ca pūrvam atīva tīvra-spṛhā-gṛhīta-cittāv āstām | viśeṣatas tu rādhāyā mādhurya-viśeṣāvadhāraṇataḥ | kintu gargeṇa tadvad eva nirastāv ity astamita-prayatnāv abhūtām |<BR>
<BR>
[32] anutāpas tu tayor nāpajagāma, tad-bhrātṛ-paryāyāś ca tad ekānugati-maryādayā paryākulās tāsāṃ kanyānām sva-putrāya nyāsam anyāyaṃ manyamānās tataḥ parāṅ-mukhā babhūvuḥ | kiṃ bahunā? sarva eva kevala-snehatas tatra kṛṣṇa-varatāyām eva jātehatāṃ saṃhitavantaḥ samadṛśyanta | yataḥ-<BR>
<BR>
     yogyena yogyasya tu nitya-saṅgamaḥ<BR>
          kasmai na roceta bhṛśaṃ sa-cetase |<BR>
     ratnena hemnaḥ śaradā saro' mbhasaḥ<BR>
          sitākhya-pakṣeṇa yathā sudhā-ruceḥ ||JGc_1,15.12|| [upajāti 12]<BR>
<BR>
[33] varatā-sambhāvanā-viṣayāṇāṃ pitṛ-vargaś ca tādṛg apy anargala-karṇe-japa-labdha-saṃsarga-garga-vacana-sargata eva bhinna-cittatām āpa | [34] putrān apy atikramya tatra sthitānāṃ kṛṣṇa eva hi sukhasatrāyate |<BR>
<BR>
[35] tad evaṃ jñāta-rahasyo' pi nirṇīta-nīti-praṇītaye rahasi vraja-rājam upavrajya sa ca tat-pitṛ-vargaḥ pratisvam eva tam artham arthayāmāsa, [36] āmuṣyakulikā kalitā dhanyāḥ khalu tāḥ kanyāḥ kṛṣṇanyāsata eva sa-nyāyatām arhanti | sa yadi bhavadbhiḥ svayam aṅgīkriyate, tadā bhaṅgībhiḥ prasaṅgam aṅgīkriyatām asmābhir iti |<BR>
<BR>
[37] vrajarājas tu tad ākarṇyam ākarṇya sa-niśvāsam idaṃ vivarṇatayā varṇitavān, asmābhiḥ sva-putrāya sarvathā na te sambandhāḥ sandhātavyāḥ, kintu yūyam apīdaṃ vidāṃkurute | yat khalu yuṣmākam apatyāni yuṣmākam ivāsmākaṃ sneha-sātatya-vahāni samudvāhayitavyāni ca, tasmād asmābhir eva tatra tatra satrā-kurvadbhiḥ prayatanīyam |<BR>
<BR>
[38] tad evaṃ sthagita-samullāse nikhile ca vrajāvāse vrajapaty-anumaty-anusāratas tāsāṃ pitaras tad-vitaram ācarituṃ ruciṃ vināpi bahir udyamam ācaritavantaḥ | [39] tat kumāryas tv atibālya-caryā-paryākulatayā na kiñcid api cid-amatratāṃ ninyire |<BR>
<BR>
[40] atha yā kācid vṛndāvana-gahvarataḥ sākṣāt kila yogamāyāyā vyājatas tāpasyās tatra cāhvayataḥ paurṇamāsyāḥ samabhyarṇaṃ ahar-divaṃ prāyaḥ kimapi mantrāyituṃ āgantrī dṛśyate; yā ca mānuṣy api devīyamāneti vā devy api mānuṣīyamāṇeti vā lakṣayituṃ na śakyate kintu sad-ānukūlatayā tad-vana-pālitāsiṣā-dhayiṣita-kṛṣṇa-līlatā rādhādiṣu ca parama-sneha-latā yasyām anumīyate, sā vṛndāriketi nijākhyāṃ prakhyāpayanty api jana-vṛndena lāghavād vṛndeti svenaiva nāmnā samāmnāyate | sā ca samprati sarva-śocyatā-maya-tad-vārtā-śravaṇād atīvārtā tad-abhyāsam evābhyajagāma |<BR>
<BR>
[41] abhyāgatām atha tāṃ japārtham āsīnāpi, paurṇamāsī tūrṇam upavrajya namaskurvatīṃ pariṣvajya śubhāśiṣā ca saṃyujya svacchamanāḥ papracchuḥ, kathyatāṃ katham asamayam idaṃ tava samāgamanam? iti |<BR>
<BR>
[42] vṛndāha-bhagavati, param āpadāṃ padam ekam utpannam asti, kathaṃ tava niścintatā dṛśyate?<BR>
<BR>
[43] paurṇamāsī uvāca-kiṃ tāvac cintā-kāraṇaṃ tat-padam?<BR>
<BR>
[44] vṛndāha-hanta, yāḥ khalu nityatayā kṛṣṇasya preyasya iti śrūyante, tāsām apy anya-sambandhaḥ sanirbandha iva dṛśyate |<BR>
[45] paurṇamāsī uvāca-katham ivāyaṃ parāmṛśyate?<BR>
<BR>
[46] vṛndāha-tasyānubandhaś cakṣuṣā spṛśyate |<BR>
<BR>
[47] paurṇamāsī uvāca-na bhaviṣyati tāsām anyenānyena saṃyoga-sambandhaḥ, yato mayā hi māyayā parā nirmāya nirmāsyate tatra pratibandhaḥ |<BR>
<BR>
[48] vṛndāha-atha tathāpi lokataḥ kalaṅkaḥ śaṅkanīyaḥ |<BR>
<BR>
[49] paurṇamāsī uvāca-na syād api tasyāpi sthitiḥ, yato munayaḥ punar idaṃ gāsyanti-<BR>
<BR>
     nāsūyan khalu kṛṣṇāya<BR>
mohitās tasya māyayā |<BR>
     manyamānāḥ sva-pārśva-sthān<BR>
svān svān dārān vrajaukasaḥ ||[BhP 10.33.39] iti |<BR>
<BR>
[50] ataeva putrotpatty-abhāvāt pāyayantyaḥ śiśūn payaḥ ity atra śiśūn ity eva payaḥ ity eva ca vakṣyanti, na tu sutān stanam iti | etad apekṣayaiva kvacit putratva-vyapadeśaś ca śrī-kṛṣṇa-parihāsa-nirdeśaś ca saṅgaṃsyate |<BR>
<BR>
[51] vṛndāha-yady evaṃ tarhy anyena tāsāṃ pāṇipīḍanaṃ punar atīva pīḍanam | yatra prāyaścittāntaram api na cintayanti tantra-vidaḥ, tat kathaṃ sāmprataṃ sva-vratam upekṣase?<BR>
<BR>
[52] paurṇamāsī sasmitam uvāca-bhāviny, etad api na bhāvi, tvayā tu ramyānanatayā gamyatām |<BR>
<BR>
[53] vṛndā sānandaṃ padāravindayoḥ patantī sānumodaṃ ruroda | sā tu tāṃ niravahittham utthāpya sāntvayitvā gahanāya prasthāpayāmāsa |<BR>
<BR>
[54] atha vṛndāpi tathā viśvasatī niśvasatī ca vitrāsa-rahitā dvitrāho-rātrān gamayāmāsa | dināntare tu tāsām udvāha-nirvāham ākarṇya vivarṇa-vadanā paurṇamāsy-abhyarṇaṃ punar api tūrṇam upasthānā mṛtaka-pratīkā tasthau |<BR>
<BR>
[55] paurṇamāsī uvāca-kim iva vṛttaṃ vṛttam yasmād bhavaty udvṛtta-cittā dṛśyate?<BR>
<BR>
[56] vṛndāha-mama mukhataḥ kācid apy uktir na vyaktībhavati, kim iva vaktavyam?<BR>
<BR>
[57] paurṇamāsī uvāca-paṅkajākṣi, na kācid api śaṅkā manasi śaṅkanīyā |<BR>
<BR>
[58] vṛndā sa-rūkṣa-hāsam āha-bhagavati, katham iva?<BR>
<BR>
[59] paurṇamāsī uvāca-yad adyāpy asiddha-nirvāha eva tāsāṃ vivāhaḥ |<BR>
<BR>
[60] vṛndāha-vicakṣaṇe, tam etaṃ cākṣuṣam eva vidhāya sarve' py ācakṣate |<BR>
<BR>
[61] paurṇamāsī uvāca-samprati tā bālikāḥ kutra?<BR>
<BR>
[62] vṛndāha-tad idam api śrutam, yad atibālakatayāvagatāḥ pitṛ-geha eva tā nidhāya te gatā iti |<BR>
<BR>
[63] paurṇamāsī sa-praṇaya-roṣam uvāca-atha kathaṃ mat-kathanaṃ na pratyeṣi yat kiṃvadantīm eva muhur vadantī vartase?<BR>
<BR>
[64] vṛndā sānandam uvāca-bhagavati, tad etad ṛtam anṛtam eva bhavatu, kintu mayā nāyaṃ sandhir anusandhīyate |<BR>
<BR>
[65] paurṇamāsī sahāsam uvāca-na lokenātathyaṃ kathyate, na ca grathyate sma tāsām udvāha-bandhah |<BR>
<BR>
[66] vṛndāha-nedaṃ ca budhye |<BR>
<BR>
[67] paurṇamāsī uvāca-yuktam evedam, yataḥ-<BR>
<BR>
     tvayy api līlā-śaktyām, avasara-nāmnī bhaved vibhoḥ śaktiḥ |<BR>
     tvām api yā bhramayantī, tasmiṃs tasmin pravartayati ||JGc_1,15.13|| [udgīti]<BR>
<BR>
[68] vṛndā sa-kāku prāha-tarhi svayam evedaṃ rahasyaṃ prakāśyatām?<BR>
<BR>
[69] paurṇamāsī kṣaṇaṃ hasitvā nīcair uvāca-yugapad eva, devi, sarveṣu tādṛg-duḥsvapna eva kevalaṃ jāgara-kalpatayā mayā kalpitaḥ |<BR>
<BR>
[70] vṛndā viśvasya niśvasya ca punar uvāca-tathāpi tāsāṃ tathā khyātir api na yuktā |<BR>
<BR>
[71] paurṇamāsī uvāca-sāpi na bhaviṣyati, yato munaya eva punaḥ punar idaṃ gāsyanti, tatra tapanyāṃ tāḥ pṛcchatīḥ prati durvāsāḥ, sa vo hi svāmī [Gtu 2.27] iti; rāsaprasaṅge ca bhagavān bādarāyaṇiḥ, kṛṣṇavadhvaḥ [BhP 10.33.7] iti; uddhava-sandeśe svayaṃ śrī-kṛṣṇa eva ca, ballavyo me madātmikāḥ [BhP 10.46 |3] iti | tad idaṃ gacchoddhava vrajaṃ saumya pitror naḥ prītim āvaha iti vallabhābhimānitām ātmani vyajya śrī-kṛṣṇasya vacanaṃ brāhmaṇādīnāṃ mama brāhmaṇīty ādivat | tathā, mām eva dayitaṃ preṣṭham ātmānaṃ manasā gatāḥ [BhP 10.46 |4] iti pracuraṃ pracuratārdha-padyena ca tābhir api bahir-dṛṣṭyā paraṃ tatra kvacid upapatitvaṃ pratīyate, śaśvad antar-dṛṣṭyā tu patitvam evānubhūyata iti sūcyate, yathā ca, api bata
madhu-puryāṃ ārya-putro' dhunāste? iti |<BR>
<BR>
athāgame ca mantra-draṣṭāro gopī-padānantaraṃ janety asyānte vallabheti | [72] tad idaṃ tridhā niruktam apy āgamasya rahasya-rītitayā kramāt pūrva-pūrva-pakṣasya tūttara-pakṣatvaṃ vyañjitam | yathā gautamīya-tantre,<BR>
<BR>
gopīti prakṛtiṃ vidyāj janas tattva-samūhakaḥ |<BR>
anayor āśrayo vyāptyā kāraṇatvena ceśvaraḥ |<BR>
sāndrānandaṃ paraṃ jyotir vallabhatvena kathyate ||<BR>
athavā gopī prakṛtir janas tad-aṃśa-maṇḍalam |<BR>
anayor vallabhaḥ proktaḥ svāmī kṛṣṇākhya īśvaraḥ ||<BR>
kārya-kāraṇayor īśaḥ śrutibhis tena gīyate ||<BR>
aneka-janma-siddhānāṃ gopīnāṃ patir eva vā |<BR>
nanda-nandana ity uktas trailokyānanda-vardhanaḥ ||iti |<BR>
<BR>
[73] atra prathamā prakṛtiḥ pradhānam, dvitīyā svarūpa-śaktiḥ | tattvāni mahad-ādīni aṃśāḥ,<BR>
jñāna-śakti-balaiśvarya-vīrya-tejāṃsy aśeṣataḥ |<BR>
bhagavac-chabda-vācyāni vinā heyair guṇādibhiḥ ||<BR>
<BR>
iti viṣṇu-purāṇoktāḥ [ViP 6.5.79] | aneka-janma-siddhānāṃ iti, bahūni me vyatītāni janmāni tava cārjuna [Gītā 4.5] iti śrī-bhagavad-gītā-vadanāditvam eva bodhayati, patir eva iti kadācid upapatitva-vyavahāras tu māyika evety arthaḥ | vā-śabdas tv asyaivottara-pakṣatā-bodhanāya |<BR>
<BR>
[74] ataevāprakaṭa-līlāyāṃ prakaṭam eva brahma-saṃhitā tathānusaṃhitavatī yatra brahmā prāha-<BR>
<BR>
     ānanda-cin-maya-rasa-pratibhāvitābhis<BR>
          tābhir ya eva nija-rūpatayā kalābhiḥ |<BR>
     goloka eva nivasaty akhilātma-bhūto<BR>
          govindam ādi-puruṣaṃ tam ahaṃ bhajāmi ||iti||[5.48] |<BR>
<BR>
[75] atra kalātvān nija-rūpatve svataḥ-siddhe' pi nija-rūpatayeti punar upādānam, na tu prakaṭa-līlā-madhyavat parakīyābhāsatayopalakṣitābhis tābhir ity artha-jñāpanārtham |<BR>
<BR>
[76] tathā ca tatraiva śriyaḥ kāntāḥ kāntaḥ parama-puruṣaḥ ity atra yuktiṃ ca darśitavān | śrī-parama-puruṣayor aupapatyaṃ nāstīti | kāśī-khaṇḍe ca dharma-rājaḥ, gopī-pate yadu-pate vasudeva-sūno iti | saṅgīta-śāstre ca, gopī-patir ananto' pi vaṃśa-dhvani-vaśaṃ gataḥ iti | bhaviṣyat-kāvyeṣu śrī-gīta-govinde patyur manaḥ kīlitam iti |<BR>
<BR>
[77] etad abhiprāyeṇaiva lakṣya-bhedenoktam-<BR>
<BR>
     tvām aprāpya mayi svayaṃ-vara-parāṃ kṣīroda-tīrodare<BR>
          śaṅke sundari kāla-kūṭam apiban mūḍho mṛḍānīpatiḥ |<BR>
     itthaṃ pūrva-kathābhir anya-manaso vikṣipya vakṣo' ñcalaṃ<BR>
          rādhāyāḥ stana-korakopari milan-netro hariḥ pātu vaḥ ||iti |<BR>
<BR>
anyatra ca, gopī-bhartuḥ pada-kamalayor dāsa-dāsānudāsaḥ iti | bhagavac-chaṅkarācārya-kṛte yamunā-stotre ca, vidhehi tasya rādhikā-dhavāṅghri-paṅkaje ratim iti |<BR>
<BR>
[78] lalita-mādhave śrī-rādhikādīnāṃ tathā-varṇanaṃ tu sphuṭam eva nirvarṇitam | ujjvala-nīlamaṇau sākṣāt-kathanayā kumārikāṇāṃ sākṣād anya-sambandhābhāva-prathanayā ca parāsām api yad eva samṛddhimad-ākhya-sambhoge lalita-mādhavānusāreṇa sphuṭam aṅgīkṛtam asti |<BR>
<BR>
bhāvārtha-dīpikāyāṃ ca, ṛṣabhasya jaguḥ kṛtyāni [BhP 10.33.21] ity atra ṛṣabhasya patyuḥ iti kṛṣṇavadhvaḥ iti svayam uktam idam eva patitvaṃ śrī-parīkṣit-praśnottare paty-antarābhyupagama-vādenaiva hi bahir-aṅgānām bodhāya paramātmatayā śrī-bādarāyaṇinā bodhitam: gopīnāṃ tat-patīnāṃ ca sarveṣām api ca dehinām | yo' ntaś carati so' dhyakṣaḥ eṣa krīḍana-deha-bhāk ||[BhP 10.33.35] ity atrānataraṅgān prati tv ayam arthaḥ: gopīnāṃ kāścid vyūḍhāḥ kāścid avyūḍhā iti dvidhātra loka-mātra-prasiddhānāṃ vastutas tu nitya-siddhānāṃ sarvataḥ śreyasīnāṃ tat-preyasīnām anyāsām api nānā-bhāva-samṛddhānāṃ kumārītaruṇī-vṛddhānāṃ, tathā yathā-sambhavaṃ tāsāṃ patīnāṃ tad-upalakṣitatayā kumāra-tatīnāṃ,
kiṃ bahunā? sarveṣām api tad-eka-jīvānāṃ vraja-jīvānāṃ yāni tat-tad-upacitatācita-tadīya-krīḍā-sādhana-dehāni, tad-āsaktaḥ sann antaḥ-śabdābhihite mahite jagan-netrād antar-hite sadābhave sva-vaibhave yaś carati krīḍati | sa eṣa evādhyakṣaḥ kadācij jagat-pratyakṣaḥ san krīḍati | tasmān nija-preyasībhiḥ samam anādita eva mithunateti kathanād aupapatyam asya nopapatty-arham, kintu parama-vyomādhipa-lakṣmī-nārāyaṇavad dāmpatyam eva tad-arhaṃ bhavatīti |<BR>
<BR>
tad idaṃ, jayati jananivāsaḥ [BhP 10.90.48] ity ādau vraja-pura-vanitānāṃ vardhayan kāma-devam iti pura-vanitābhiḥ saha tāsāṃ saha-pāṭhād draṣṭavyam | śrīmān uddhavas tu, etāḥ paraṃ tanu-bhṛto bhuvi gopa-vadhvaḥ [BhP 10.47.58] ity ādāv āsām anugatiṃ mumukṣu-mukta-mad-vidha-bhaktā api vāñchanti ity uktvā kṛṣṇe paramātmani vṛndāvana-carya imāḥ kva, tad-īdṛśa-bhāva-vyabhicāra-dṛṣṭās tv anye kveti vadan kṛṣṇe paramātmani hy eṣa rūḍha-bhāva iti pratyakṣato darśayann āsu māhātmya-viśeṣaṃ darśayati, nāyaṃ śriyo' ṅge [BhP 10.47.60] ity ādau śrī-prabhṛtibhyaḥ punar api viśeṣayati ca |'<BR>
<BR>
[79] atha sānandāpi vṛndā punaḥ papraccha-katham īdṛśī prakriyā nātipriyā, nānyathā kriyate sma bhavatyā? bhavatyāḥ khalu nāśakyaṃ tarkyate |<BR>
<BR>
[80] paurṇamāsī uvāca-rasa-viśeṣa-sampādayitrī līlāvaśyakatāvasara-vaicitrīyaṃ sītāyā rāvaṇa-gṛha-gativan nāsmābhir apy anyathā kartuṃ śakyate | rasa-viśeṣaś caivam eva saṅgacchate | bhrama-janitatvād aślīlatā-viśliṣṭe para-sambandhasyābhāsa-mātre dṛṣṭe sati tāsāṃ para-nivāraṇa-kuṇṭhitānām utkaṇṭhā-vardhanataḥ sphurad-akharva-sukha-gatyāṃ sarvāyatyāṃ viśrānta-bhrama-nitānta-sthiratā-nirata-kānta-prāptitas tasyātīva dīptatā-prāptir iti | tathā ca bhaviṣyat-kāvyeṣu śrīmad-ujjvala-nīlamaṇau pramāṇī-kṛtaṃ prācāṃ matam | tatra mūlaṃ yathā-<BR>
<BR>
     laghutvam atra yat proktaṃ tat tu prākṛtanāyake |<BR>
     na kṛṣṇe rasaniryāsasvādārtham avatāriṇi ||[1.21] iti |<BR>
<BR>
pramāṇaṃ yathā,<BR>
     neṣṭā yad aṅgini rase kavibhir paroḍhā<BR>
          tad gokulāmbujadṛśāṃ kulam antarena |<BR>
     āśāṃsayā rasavidher avatāritānāṃ<BR>
          kaṃsāriṇā rasikamaṇḍalaśekhareṇa ||[5.3] iti |<BR>
<BR>
[81] atra rasotkarṣasya tarṣata eva kaṃsāriṇāvatāritānām iti tāsāṃ nityaṃ tan-nija-preyasītayā vihāras, tad-avatāra-samaya eva tu rasa-maya-mahotkarṣāya māyayā paroḍha-vyavahāra ity ato na doṣaḥ, pratyuta parama-guṇa eveti bhāvaḥ | iha cāvatāritānām iti devī-caratāṃ sādhāraṇa-lakṣmī-caratāṃ ca na pracārayati, nāyaṃ śriyo' ṅga u nitānta-rateḥ prasādaḥ svar-yoṣitāṃ nalina-gandha-rucāṃ kuto' nyāḥ? [BhP 10.47.60] ity anena virodhāt | tenaivānyatamatānyathā-kāritayā tadīya-parama-lakṣmītvam eva tāsāṃ lakṣyata iti |<BR>
<BR>
tad evaṃ ca nirūpya punar apy āha sma-tādṛśaṃ parama-rahasyam ākāśāya ca na prakāśanīyam | kintu-<BR>
<BR>
     rādhādīnāṃ kevalānāṃ kevalo nanda-nandanaḥ |<BR>
     varaḥ syāt kevalaṃ tasmāt ke balāt kuryur anyathā? ||JGc_1,15.14|| [anuṣṭubh]<BR>
<BR>
yataḥ,<BR>
     vraja-lakṣmī-janatāyā harir iha ramaṇaḥ paraṃ na paraḥ |<BR>
     katham atha cakora-jāter vṛttiś candrād bhaved anyaḥ? ||JGc_1,15.15|| [upagīti]<BR>
<BR>
[82] atha vṛndā tu, bhavatu yāthākathācaṃ | yad idam ācitam, tad ācitam eva | kintv āyatyāṃ sarva-sukha-samutthāpanaṃ bhavad-abhyutthānam eva gaty-antarāya bhavitā iti prārthya namaskṛtya ca calitā |<BR>
<BR>
[83] paurṇamāsī tu prāha-<BR>
<BR>
     avacam avocam uvāca ca, vacmi hi vaktāsmi vakṣyāmi |<BR>
     ucyāsam idaṃ vacyāṃ vacāni no ced avakṣyaṃ na ||JGc_1,15.16|| [anuṣṭubh]<BR>
<BR>
[84] tad evaṃ tāsāṃ khelā-mātra-vilāsinīnāṃ sva-vāsinīnāṃ mātara-pitarādibhir antaḥ-puryām asūryampaśyatayā dhūtākarṇana-kṛṣṇa-varṇanatayā ca paritaḥ parītaṃ vāritānām api dīpyamāna-kaiśora-sāmīpya-samiddhaḥ sva-bhāva-siddhaḥ kṛṣṇa-bhāvaḥ svayam udbhūtavān vāridā-gamana-samayaṃ samayā kāsāñcid vallī-jātīnāṃ pallava iva | yataḥ-<BR>
     hṛdayam anaṅgas tāsām aviśad vayasaḥ kramād eva |<BR>
     śyāmāṅgaḥ sa tu sāṅgaṃ viveśa sahasā tataḥ pūrvam ||JGc_1,15.17|| [anuṣṭubh]<BR>
<BR>
[85] dṛṣṭāntayanti cedam-<BR>
<BR>
     āsīd āsu hareḥ sphūrtir darśana-śravaṇe vinā |<BR>
     yathāntaḥpura-ruddhāsu kanyāsu madanodgamaḥ ||JGc_1,15.18|| [anuṣṭubh]<BR>
<BR>
[86] ataevoktam-<BR>
<BR>
     navya-yauvanataḥ pūrvaṃ kṛṣṇe tāsāṃ tu yā ratiḥ |<BR>
     tasyāṃ nātiśayoktiḥ sā sva-bhāvoktis tu manyatām ||JGc_1,15.19|| [anuṣṭubh]<BR>
<BR>
[87] tadā ca, yadā prasaṅga-saṅgatyā kṛṣṇeti varṇa-dvayaṃ karṇābhyarṇam āpadyate, vaṃśī-vādyaṃ vā, tadā tam eva paśyantya iva hṛṣyantyaḥ punar apy apaśyantyas tāpam āpnuvanti sma, kintu kañcit prati na kiñcit prakāśayām āsuḥ | cetasi tu bhāvayām babhūvuḥ, yathā-<BR>
<BR>
     yaḥ kṛṣṇa-nāmākṣara-mādhurī-jharair<BR>
          āsvādyate veṇu-kalī-rasair api |<BR>
     sa eva ekāmbuda-rocir eṣa me<BR>
          kaḥ svāntam uccaiḥ kurute puru-vyathām? ||JGc_1,15.20|| [upajāti 12]<BR>
<BR>
[88] tatra ca śrī-rādhāyā bhāvanā, yathā-<BR>
<BR>
     yāte kṛṣṇeti śabde śruti-patham amṛtād apy atisvāda-yukte,<BR>
     vaṃśī-vādye ca śaśvan manasi sapadi yaḥ sphūrtim āpnoti so' yam |<BR>
     ājanmābhyāsa-hīno' py atisuparicita-prāya eveti bhāti<BR>
     prāpti-vyāvṛttitas tu prasabham acirato neṣyati prāṇavargam ||JGc_1,15.21|| [sragdharā]<BR>
<BR>
[89] punaś ca samprati svayam eva parasparam ivāha-rādhe, kim udagraṃ vyagracittāsi? rādhike, tad etan nāvadadhāsi ced avadhānaṃ vidhehi |<BR>
<BR>
     śravyāṇāṃ svāda-sāraṃ śrutir anumanute yat tu yad vā sudhābdher<BR>
     manthāl labdhaṃ, rasajñā sukha-hṛdija-sukhaṃ citta-vṛttir yad eva |<BR>
     kiṃ tat kṛṣṇeti varṇa-dvayam ayam athavā kṛṣṇa-varṇa-dyutīnām<BR>
     ājīvyaḥ ko' pi śaśvat sphurati nava-yuvety ūhayā mohitāsmi ||JGc_1,15.22|| [sragdharā]<BR>
<BR>
[90] evaṃ śrī-kṛṣṇasya ca tadīya-pracariṣṇu-tat-tad-guṇa-bhaviṣṇu-tṛṣṇasya bhāva-ramyatā gamyatām-<BR>
<BR>
     nāmni śrotraṃ sadana-saraṇau netram āmoda-pūre<BR>
     ghrāṇaṃ pṛṣṭhe vapur api guṇe sūktam āsāṃ madīyam |<BR>
     māṃ projjhyāsīd drutam iti hariḥ svīya-doṣaṃ vicārāt<BR>
     pratyākhyāya sphuṭam anusaraṃ tatra citrāyate sma ||JGc_1,15.23|| [mandākrāntā]<BR>
<BR>
     rādhāṛkṣe kvacana gaṇake nāntikād varṇyamāne<BR>
     dṛṣṭvā rādhāṃ ghaṭayati jane sañjanaṃ svasya dūrāt |<BR>
     rādhā-gehān mṛdula-pavane vāti nāsmāri tat tat<BR>
     kṛṣṇenāsmin punar alam asau sasmare saiva rādhā ||JGc_1,15.24|| [mandākrāntā]<BR>
<BR>
[91] tad evam apūrva-kṛṣṇa-darśana-parvaṇy ajāta-pūrve yadā tu kāliya-dandaśūka-sandalanam āsīt tadā vidhvasta-nirodhā rādhādayo' pi vrajavāsi-sādhāraṇatayā tatra gacchanti sma | [92] etad artham eva kāliya-damanārthe tāvān vilambārambha-sambhāras tena lambhitaḥ |<BR>
<BR>
[93] tad evaṃ tatra gatavatīnām api bālyām okataḥ śokataś ca na lokatas tāsāṃ bhāvaḥ svasya viśeṣaṃ bhāvayāmāsa, kintu premātiśaya-mātram | tathā hi-<BR>
<BR>
     yadā dūre nṛtyaṃ phaṇi-śirasi cakre muraripus<BR>
     tadā tābhiḥ sākṣād araci sa itīdaṃ nahi mṛṣā |<BR>
     tathāpy āsāṃ bālyād bahujana-samājād api śucā-<BR>
     vṛter bhāvo naiva sva-rasa-mayatām aṇv api yayau ||JGc_1,15.25|| [śikhariṇī]<BR>
<BR>
     yadā kālīyasya hrada-valayataḥ so' yam uditas<BR>
     tadā rādhā-mukhyāḥ prathama-kalanād eva patitāḥ |<BR>
     bahir-jñānaṃ nāsīd yadapi tadapi sphūrti-valitā<BR>
     na mūrcchāṃ nāmūrcchāṃ yayur ahaha rātrindivam anu ||JGc_1,15.26|| [śikhariṇī]<BR>
<BR>
     yadyapi kṛṣṇas tāsāṃ kalanād antar-vikāramāsannaḥ |<BR>
     tadapi ca samayāntarajāṃ cakāra gambhīratāṃ śaraṇam ||JGc_1,15.27|| [āryā]<BR>
<BR>
[94] tataś ca, prabhāte tāḥ śakaṭa-samārohitatayā vrajam ānītāḥ katham api svasthatāṃ yātāḥ, yathā-<BR>
<BR>
     muhur bandhu-stome tad-upacaraṇād utthita-matau<BR>
          jana-dvārā tāsāṃ harir api vimūrcchāṃ kalitavān |<BR>
     atha vyagrībhūyāmṛtam iva muralyā mṛdu-kalaṃ<BR>
          jagau tāś ca prāpur bahir-avahitiṃ satvaratayā ||JGc_1,15.28|| [śikhariṇī]<BR>
<BR>
[95] kintu tasya vaṃśī-śaṃsana-mādhuryam eva tāsv abhiṣajyad avabudhya tad-avadhi tāsāṃ pratibandhāya bandhavas tenātinirbandhaṃ yayur iti kadācic cirato darśanam api tasya tāsu paryavasyati sma |<BR>
<BR>
[96] atha śrī-kṛṣṇasya ṣaṣṭhe varṣe gate tāsāṃ ca tataḥ kiñcid ūnatayā mate samārabdha-prapañcād bhāvād akṣīṇānāṃ nava-kaiśora-lakṣmīṇāṃ mud-añcanaṃ tasya ca tāsāṃ ca tathā jātaṃ yathā parasparaṃ spardhayeva sañcayam añcad āsīt |<BR>
<BR>
[97] tatra tasya śrī-kṛṣṇasya, yathā-<BR>
<BR>
     vaktraṃ pūrṇa-kapola-kānti-valitaṃ keśā bhṛśa-śyāmalā<BR>
     netre lola-viśāla-pāṭala-taṭe vakṣaḥ sphūrad-vistṛti |<BR>
     bāhu-dvandvam akharva-puṣṭa-ghaṭanaṃ madhyaḥ kṛśas tat-paraḥ<BR>
     sphītas tadvad urū pṛthū bhavitum udyātau sma tasmin hareḥ ||JGc_1,15.29|| [śārdūla]<BR>
<BR>
[98] tatra ca kasyacin marmajña-janasya narma-vacanam-<BR>
<BR>
     tanau śyāmā lakṣmīr abhajad ayam antar-hṛdi punaḥ<BR>
     sadā gaurīr itthaṃ kapaṭam abhipaśyan muraripoḥ |<BR>
     sphuran-netra-dvandvaṃ bhajad aruṇatām īṣad abhito<BR>
     muhuḥ karṇābhyarṇaṃ vrajati kila kiñcit kathayitum ||JGc_1,15.30|| [śikhariṇī]<BR>
<BR>
[99] atha tāsāṃ, yathā-<BR>
<BR>
     kaṭākṣe kṛṣṇābhā sphuṭam adharayo rāga-garimā<BR>
          kapola-dvandvāntaḥ śucir urasi cārūnnati-ruciḥ |<BR>
     amī ceto-dharmā bahir ahaha yady evam uditā<BR>
          bhavet kiṃvā tarhi vraja-mṛgadṛśāṃ gopana-padam ||JGc_1,15.31|| [śikhariṇī]<BR>
<BR>
[100] tatra śrī-rādhāṃ prati kasyāścid uktiḥ-<BR>
<BR>
     bhadrā padmā dhaniṣṭhā śivi-paśupa-sutā pālikā śyāmalā sā<BR>
     candrāvaly apy abhīkṣṇaṃ vayasi nija-nija-śrī-samutkarṣi dṛṣṭā |<BR>
     śrī-rādhe tvaṃ punaḥ svaṃ jita-kanaka-guṇaṃ dyotam udyotayantī<BR>
     tad divyaṃ śyāmadhāma prathayasi paritaḥ kena vā tan na vedmi ||JGc_1,15.32|| śārdūla]<BR>
<BR>
[101] tatrānyasyā vacanam-<BR>
<BR>
     vilasati kṛṣṇa-navābdaḥ sphuṭam adhi hṛdayaṃ praviśya rādhāyāḥ |<BR>
     na bhavati tad yadi katham iva pulakaiḥ saha locane sravataḥ ||JGc_1,15.33|| [āryā] iti |<BR>
<BR>
[102] tat-prabhṛti tāsāṃ bhāvanā ceyam-<BR>
<BR>
     tad eva yamunāraṇyaṃ ta eva ca tamālakāḥ |<BR>
     tad eva cittam asmākaṃ sāmprataṃ kim ivānyathā? ||JGc_1,15.34|| [anuṣṭubh]<BR>
<BR>
tataś ca-<BR>
     śārada-prathama-śubhra-pañcamī<BR>
          bhāvi-rātri-nikarābja-saprabham |<BR>
     subhruvāṃ mukham uroja-yugmam apy<BR>
          āyata pratidinaṃ mahodayam ||JGc_1,15.35|| [rathoddhatā]<BR>
<BR>
     yadā rādhā tāsu prathama-vayasākīrṇa-kiraṇā<BR>
          tadā tāḥ sarvāś ca pratihata-samajñāḥ samabhavan |<BR>
     paraṃ nānā-puṣpāvaliṣu latikāsu prathamataḥ<BR>
          praphullantī khyātiṃ sadasi suravallī valayate ||JGc_1,15.36|| [śikhariṇī]<BR>
<BR>
[103] tatra ceyaṃ kiṃvadantī vadantī-babhūva-<BR>
<BR>
     indur mandati khañjarīṭa-taruṇaḥ khañjann ivālokyate<BR>
     dūnaṃ bhāti tila-prasūnam aruṇād bimbaṃ guṇāl lambate |<BR>
     svarṇa-śrī-jayi-varṇa-jāla-vilasad-vallī na līnāyate<BR>
     rādhāyā madhurimṇi yad vidhuratām āpnoti tan-mādhurī ||JGc_1,15.37|| [śārdūla]<BR>
<BR>
[104] tad evaṃ labdha-dara-sphore kaiśore tāsāṃ sa eva kṛṣṇa-premā tṛṣṇā-viśeṣam āsāditavān | [105] vratati-tatīnāṃ kṛta-vratatitve labdha-sattve svāśrayaṃ pratyabhimukha-prasāras tad-valayana-lālasam iva | tatra tāsāṃ bhāvanā, yathā-<BR>
<BR>
     janmany etad aho kim atra bhavitā yat tasya vakṣaḥ-sthalaṃ<BR>
     vistīrṇātula-nīla-ratna-masṛṇaṃ spṛśyeta mad-vakṣasā |<BR>
     tāmbūlaṃ bata carvitaṃ ca mukhataḥ kṛṣyeta kiṃ man-mukhe-<BR>
     naivaṃ keyam aho mamādya vimatir dharma-dhrug abhyāgatā ||JGc_1,15.38|| [śārdūla]<BR>
[106] atha premāpi parama-varimāṇamāsasāda, yathā-<BR>
<BR>
     pūrvaṃ yat parito harer anubhavāt kaiśoram atyudgataṃ<BR>
     tat tāsu sphuritaṃ tam eva vidadhal līlābhir uccaiḥ sthitam |<BR>
     apy ākarṇanadarśanādirahitās tā devatāviṣṭavac<BR>
     ceṣṭante sma yataḥ śaśāka nahi yad boddhuṃ janaś cāṇv api ||JGc_1,15.39|| [śārdūla]<BR>
tatra tu-<BR>
<BR>
     śūnyaṃ paśyati bāṣpa-pūram aniśaṃ momucyate kampate<BR>
     svidyaty udgata-kaṇṭakatvam ayate stambhaṃ punaḥ prārcchati |<BR>
     glāniṃ gacchati vācitāpi vacanaṃ nābhāṣate seti tāṃ<BR>
     paśyantī suhṛdāṃ tatir muhur aho rādhām aśocan muhuḥ ||JGc_1,15.40|| [śārdūla]<BR>
<BR>
[107] tasyā bhāvanā ceyam-<BR>
<BR>
     rūpeṇāmṛta-sindhuḥ kīrtibhir amṛta-dyutir yad api |<BR>
     tad api harir mama hṛdayaṃ vidahati hā dhig vidhir vāmaḥ ||JGc_1,15.41|| [upagīti]<BR>
<BR>
     tasya ca pūrvaṃ hṛdayam aliptaṃ<BR>
          bhāvaḥ kaḥ punar alipta me sahasā? |<BR>
     smarad api yasya tu viṣayān<BR>
          svayam atha cittaṃ svato' pi jihreti ||JGc_1,15.42|| [udgīti]<BR>
<BR>
[108] punaś ca kāliya-damanam anv anubhūtaṃ tāsāṃ bhāvaṃ vibhāvayann āha-<BR>
<BR>
     pitā me sādhūnāṃ kula-tilakatā-viśruta-gatis<BR>
     tathā mātā sādhvī-samudaya-vivekāgrima-lipiḥ |<BR>
     kathaṃ rādhādīnāṃ para-mṛgadṛśāṃ bhāvam abhito<BR>
     bhajaty antaḥ kiṃvā mama mṛdulatā māṃ klamayati ||JGc_1,15.43|| [śikhariṇī]<BR>
<BR>
kiṃ ca-<BR>
<BR>
     hanta jñānaṃ mama vilulitaṃ kvāpi na syāt parantu<BR>
          premārdraṃ tad bhavati sutarāṃ tāsu tu preyasīṣu |<BR>
     yasmāt tāsu sphurati na dhiyā premamayyā parā tvaṃ<BR>
          nāpi khyātiṃ bahir anugayā tāṃ parākartum īśe ||JGc_1,15.44|| [mandākrāntā]<BR>
<BR>
[109] tac-ceṣṭā ca, yathā-<BR>
<BR>
     maunārhe pratibhāṣate sma vacanaucitye munitvaṃ dadhe<BR>
     śocyatve hasati sma hāsa-kathane rūkṣatvam evādade |<BR>
     prastāve vraja-subhruvāṃ sakhi-janair nirmīyamāṇe harer<BR>
     yadyapy evam athāpi-varṇa-vikṛter vyatyastir ālakṣyate ||JGc_1,15.45|| [śārdūlavikrīḍitā]<BR>
<BR>
[110] tāsāṃ vivāha-śravaṇe tu-<BR>
<BR>
     bahiḥ surasatāṃ vyañjann api tarhi balānujaḥ |<BR>
     antas tu virasaḥ praikṣi marmajñaiḥ pakva-pīluvat ||JGc_1,15.46|| [anuṣṭubh]<BR>
<BR>
[111] tad evaṃ sthite tāsāṃ janyaṃ-manya-janena nija-nija-vadhūnāṃ nayanāya yācyamānaṃ tat-pitṛ-kulaṃ tāsu na tad-vācyam akārṣīt, kevalaṃ tu karṇe karṇe mitha eva varṇayāmāsa |<BR>
<BR>
[112] tāsu gargādi-hita-vargād api kramād adhigata-kṛṣṇaika-tṛṣṇāsu prāṇa-paryanta-saṅkṣayāśaṅkayā tam udvāham api na sahasā na ca sākṣād udbhāvayāmāsa, kim uta tādṛg-avasthānāṃ prasthāpanam?<BR>
<BR>
[113] atha yathā durvahaś ca vivāha-niśamana-saṅklamaḥ prathama-labhya-bālyam ārabhya pūrva-pūrva-krama-labdha-visaratayā paramparayāvadhārita iti krama-viṣayatayā viṣa-bhakṣaṇavad abhyāsavyāsata eva soḍhas tathedam api bāḍhaṃ soḍhavyam iti tathaiva śrāvayāmāsa |<BR>
<BR>
[114] tās tu tad-vārtā-mātrataḥ paramārtā jātāḥ | yatra ca kaṣṭam bhoḥ kaṣṭam, jīvanam api niṣṭhīvanam āpayituṃ vyavasitim āyātāḥ | [115] tathā hi prathamaṃ tāvat pratyekaṃ pūrvāhnataḥ pūrvam eva gṛhād ātmānaṃ nihnuvānāḥ sambhṛta-gambhīra-nīram ucchalat-taraṅga-saṅgha-nihrāda-vilīyamāna-karṇaṃ kāla-varṇaṃ kāliya-hradam eva nirvyatireka-vivekam antareṇa bhāvāntareṇa bhāvayām babhūvuḥ |<BR>
<BR>
[116] atha tāḥ samastā evābalāḥ kevalatayā gatā api samastā babhūvuḥ | parasparam aparicita-prāyatayā nicāyanti sma | papracchuś ca-kā bhavatyaḥ? iti | [117] pracite ca paricaye tatrāvrajana-prayojanam apy anvayuñjata |<BR>
<BR>
[118] tataś ca samāna-vāsanāvāsita-mānasa-vyasana-śaṃsaka-daśana-vasanādi-ruci-vilokana-valita-mithaḥ-snehād āliṅgita-kaṇṭhā mukta-kaṇṭham utkaṇṭhayā sphuṭam eva rurudur, vividuś ca parasparaṃ hṛdayam |<BR>
<BR>
[119] tad evaṃ kulāṅganānām api tāsāṃ svayam eva niṣkulākṛta-manasām utkṛṣṭa-guṇatayākṛṣṭa-sarva-nayanā śrī-rādhā tu svata eva madhyam ādhāratām āpannātikaṣṭataḥ prakaṭam eva nija-niścayam āviścakāra, yathā-<BR>
<BR>
     yady etad-vapur anya-sātkṛtam abhūt pitrādibhis tarhy adaḥ<BR>
     preta-grastam ivāpi jīvad adhikaṃ dhik-kāra-yogyaṃ bhavet |<BR>
     dhik cātmānam aho yad eṣa sahate' py etasya saṅgāpadaṃ<BR>
     tat-tīrthāya balād balānujakṛte kartavyam asyārpaṇam ||JGc_1,15.47|| [śārdūla]<BR>
<BR>
[120] vistaram atra cālaṃ kṛtvā, yataḥ śreyāṃsi bahu-vighnāni iti nīti-nighnatayā nātivilambanam ālambanīyam ity utthāya tābhiḥ saha mitho baddha-pāṇitayā pānīya-samīpaṃ prasthāya yamunāṃ praty añjaliṃ valayantī sāśru-gadgadam ardhodgata-varṇam udgadati sma-<BR>
<BR>
     goṣṭha-kṣmāpati-dampatī śvaśuratāṃ rāmānujaḥ svāmitāṃ<BR>
     vṛndāraṇyam idaṃ sadāpi bhajatām ārāmatāṃ naḥ pari |<BR>
     yāḥ snehād vyatibaddha-hastam abhitaḥ kālindi magnā bhavat-<BR>
     pānīyāntar amūr bhajantu sakhitāṃ tvām āśritās tad vayam ||JGc_1,15.48|| [śārdūla]<BR>
<BR>
[121] atha sahāyāntarāṇy api tābhis tad antarāptāni yathā |<BR>
<BR>
[122] tad evam amūm anu punar amūr asādhāraṇa-bādhānām ādhāratayā prāṇa-dhāraṇāyāṃ tu dhuta-kāraṇā hradam agādha-jalaṃ valamānāḥ prati prathitākāśa-vāṇī pratyāvartayituṃ pratyāśāṃ vardhayāmāsa |<BR>
<BR>
     ahaha gopa-sutāḥ saha-sāhasaṃ<BR>
          na sahasā kurutāpuru-buddhayaḥ |<BR>
     śṛṇuta vaḥ pratikūla-kusaṅgatir<BR>
          na bhavitā na bhaven na bhaviṣyati ||JGc_1,15.49|| [drutavilambitā]<BR>
<BR>
[123] tad evaṃ-<BR>
<BR>
     virahāvagraha-kliṣṭā gopī-bhūmi-sarojinīḥ |<BR>
     kṛtvā gīḥ-sudhayā siktā devābdās tri-divaṃ yayuḥ ||JGc_1,15.50|| [anuṣṭubh}<BR>
<BR>
[124] tataś ca vismaya-phulla-vilocanatayā vyativilokamānāsu tāsu sūrajā-pūrataḥ kāpy adūrataḥ sametya śrī-rādhām upetya sarvāś cāhūya svayaṃ vibhūya tat-tad-gātraṃ gṛhītvā pātraṃ mocayitum īhitvā tīraṃ pratīrayāmāsa | [125] sā hi phullendīvara-sundarī svayam eva kālindī | tayā ca tīram ānītāsu tāsu vṛndayā kathita-tat-tad-vṛtta-vṛndayā madhumaṅgalena ca vāñchita-tad-vṛtta-maṅgalena sahitā parama-hitā mahitā pūrṇimā ca tūrṇam evāgatā |<BR>
<BR>
[126] tataḥ pratisvaṃ taru-mātrāvalambana-gātratayā niścetanavat kṛta-ketanā vraja-niketanāṅganāḥ sāliṅgana-sambodhana-pūrvaṃ gīrvāṇa-varṇita-vāṇīvad eva vadamānā tatrānuvadamānābhyāṃ vṛndā-kālindībhyāṃ sārdhaṃ bodhayāmāsa |<BR>
<BR>
[127] bodhayitvā ca punar bhaṇati sma, parama-masṛṇa-matīnāṃ bhavatīnāṃ katham etāvatī karkaśatā jātā? | [128] vastutas tu-<BR>
<BR>
     candro na hata-kalaṅkaḥ kvacid api na kalaṅki vaktraṃ vaḥ |<BR>
     candro muhur api naśyati naśyati nahi varṣma yuṣmadīyaṃ tu ||JGc_1,15.51|| [upagīti]<BR>
<BR>
[129] kiṃ ca, tisṛbhir apy asmābhir aparokṣaṃ parokṣam api tathā sāhāyyaṃ kāryam, yathā kṛṣṇa-mātra-pati-gatīnāṃ bhavatīnāṃ nānabhīpsita-puruṣa-śayyā-yogaḥ syāt |<BR>
<BR>
[130] athavā tad-viṣayakasya bhāva-mātrasya sa eṣa prabhāvaḥ, kim uta bhavad-vidhānāṃ mahā-bhāvasya? yaṃ khalu gopa-varga-nṛpatiṃ prati gargaḥ pratijñātavān |<BR>
<BR>
     ya etasmin mahā-bhāge prītiṃ kurvanti mānavāḥ |<BR>
     nārayo bhibhavanty etān viṣṇu-pakṣān ivāsurāḥ ||[BhP 10.8.18] iti |<BR>
<BR>
[131] tasmāt parama-śubhavatyaḥ svayaṃ bhavatyaḥ punar atra cintāṃ na kurvantu, kintu guru-vaśaṃvadatayā vadamānāḥ śam āsīdantu iti |<BR>
<BR>
     evaṃ tasyāṃ sāntvayantyāṃ tamālasy-<BR>
           ādhaḥ sthātrī hema-gātrī-tatiḥ sā |<BR>
     nyañcad-vaktrā bāṣpa-netrā tadīyāṃ<BR>
          patra-śreṇīṃ mārjayanty eva tasthau ||JGc_1,15.52|| [śālinī]<BR>
<BR>
[132] tad evaṃ sānuvrajanam ātmānaḥ parirabhya tāḥ kṛta-prasthitīr upalabhya tad-upadeśaṃ viśrabhya sadyaḥ samudyantīṃ kṛṣṇāvaloka-tṛṣṇāṃ pratilabhya hasta-graha-grahila-mahilābhiḥ sāhacaryam ācarya pracchanna-vartmanā niṣpratyūha-nigūha-mānāṅgaṃ nija-nijāṅgana-samīpa-vanaṃ śrī-rādhādayaḥ samājagmuḥ | tad-dinataś ca-<BR>
<BR>
     viśākhā-lalitā-mukhyāḥ śrī-rādhā-sakhyam aiyaruḥ |<BR>
     padmā-śaivyādayaś candrāvaler ity ādi gamyatām ||JGc_1,15.53|| [anuṣṭubh]<BR>
<BR>
[133] tad etad-avadhikā muhur adhikā sahāyatāyāḥ sahāyatā tāsu kṛṣṇa-tṛṣṇā-niratāsu nāścaryā | [134] yataḥ sādhāraṇasyāpi-<BR>
<BR>
     sāhāyakaṃ suvidhir icchati yasya kartuṃ<BR>
     tasyānukūla-nicitiṃ yugapac cinoti |<BR>
     nānā-graharkṣa-śakunāmara-mānavās tad-<BR>
     rājyādi-labdhi-samaye hy udayanti bhavyāḥ ||JGc_1,15.54|| [vasanta] iti |<BR>
<BR>
[135] prastūyamānaṃ ca śrūyatām | atha madhumaṅgalaṃ saṅginaṃ vidhāya pūrṇa-manāḥ pūrṇimā vṛndayā saha sahasā hari-samīpam āsasāda | [136] bhānu-tanūjānubhāvita-bhāvi-bhāva-viśeṣa-śleṣā samīpataḥ svāgamanam apahnutavatī | pathi punar idaṃ pracchannaṃ papraccha-vṛnde, vrajendra-nandanasya prema kim āsu vartate?<BR>
<BR>
[137] vṛndāha-atha kiṃ? kintu nigūḍham |<BR>
<BR>
[138] yamunāha-etāsāṃ tu spaṣṭam adya dṛṣṭam |<BR>
<BR>
[139] vṛndāha-tac ca daśama-daśā-vaśād eva |<BR>
<BR>
[140] yamunāha-tarhi kiṃ pārasparikaṃ tat parasparaṃ na jānate?<BR>
<BR>
[141] vṛndāha-yadapi tathā nigūḍham, tathāpi vikriyāṃ vinā prema kathaṃ dhriyatām? satyāṃ ca vikriyāgatyāṃ parasparaṃ durapahnava eva nava-navānurāgaḥ katham āvrīyatām? yataḥ-<BR>
<BR>
     tamālā vakṣoja-prabha-ghusṛṇa-mudrā-nivalitā<BR>
     nakhāṅka-śreṇībhiḥ śavalita-dalāś campaka-latāḥ |<BR>
     sarojāni śyāmāny uta kanaka-varṇāny adharaja-<BR>
     dravyāṇy evaṃ vanyāpy ubhaya-ratim atra prathayati ||JGc_1,15.55|| [śikhariṇī]<BR>
<BR>
[142] tad evaṃ sampṛcchya pracchannāyāṃ yamunāyāṃ vṛndā-madhumaṅgala-pūrṇa-pārśvā pūrṇimā harer abhyarṇam ājagāma | āgamya ca virahatāpa-nirvāpaṇāya kvacid ekānte nitānta-kānta-candrakānta-śilā-madhyam adhyāsīnaṃ parama-dhyānavantaṃ tam antar-manasaṃ santaṃ nidhyātavatī | tasmāt pracchannā cedaṃ sa-gadgadam ākalitavatī-<BR>
<BR>
     doṣākaraḥ sa doṣā-<BR>
kara eva na cātra sandehaḥ |<BR>
     kamalaṃ khalv api kamalaṃ<BR>
rādhā-vadanaṃ tu śarmaṇāṃ sadanam ||JGc_1,15.56|| [udgīti]<BR>
<BR>
[143] tad evaṃ muhur moham ūhamānā śanair upasṛtya tad ādṛtya tāḥ kṛta-kṛtyaṃ-manyā sāsram āśīḥ-sahasreṇedaṃ śrāvitavatī-<BR>
<BR>
     vidyate durlabhaṃ kiṃ te vinte tad yad bhavān api |<BR>
     avaśya-vaśyatāṃ yasya paśya labdhās tu mad-vidhāḥ ||JGc_1,15.57|| [anuṣṭubh}<BR>
<BR>
[144] kṛṣṇas tu prema-puṣitena ghuṣitena tena vākyena spaṣṭam api teṣām api nija-bhāvam astariṣṭa | saj-jātānāṃ lajjā kevalaṃ balāya sajjatīti |<BR>
<BR>
[145] atha kamala-locane sādara-dara-saṅkoca-locana-nikocatayā kṛta-rocane sā sa-prarocanam avocata-<BR>
<BR>
[146] ayaṃ madhumaṅgala-nāmā svayaṃ sva-saṅgama-maṅgala-saṅghena saṅgamanīyaḥ iti tat-pāṇī samānīya hari-pāṇī prati samarpaṇīyatayā praṇītavatī |<BR>
<BR>
[147] harir api, sva-vihāra-sukha-sāra-samupahāra evāyam iti tam anusandhāya prema-bandhāya sphurad-iṅgitam āliṅgitavān | [148] so' pi taṃ kila vilakṣaṇam āślikṣad yatra cāśliṣan mithaḥ pulaka-kulam |<BR>
<BR>
[149] tad evam upatiṣṭhamānatayā dvayor apy eka-niṣṭhatāyāṃ jātāyāṃ punar vṛndāvana-candramā vṛndāṃ nirvarṇya pūrṇimāṃ prati varṇayāmāsa, keyaṃ bhavatīm anuvartamānā vartate?<BR>
<BR>
[150] paurṇamāsī sa-smitam uvāca-kim iyaṃ na paricīyate bhavatā?<BR>
[151] śrī-kṛṣṇa uvāca-nūnaṃ yan-nāmnā vanam idaṃ dhāmnā samāmnātam asti, saiveyam anumeyā |<BR>
<BR>
[152] pūrṇimā tu smita-pūrṇa-vadanaṃ tām avādīt, nādyāvadhikam asya vidyamānā babhūvitha?<BR>
<BR>
[153] śrī-kṛṣṇa sa-smitam uvāca-aparicitā na svayaṃ milanāya samucitāyate |<BR>
<BR>
[154] pūrṇimātha vṛndām ūce-bhavatu cetaḥ paraṃ bhavatī sacetaḥ sarvadāsya dāsyam ivācarantī cariṣyati |<BR>
<BR>
[155] atha sāśru-vṛndāṃ vṛndāṃ praṇamantīm eva ramā-ramaṇas tu vanamālayā puraskurvan vana-mālayā puraścakāreti gamayāmāsa |<BR>
<BR>
[156] tad anu ca vyañjita-nija-sukhāsañjanayā pūrṇimā-vṛndayoḥ vācā rañjanayā cirād virājamānaḥ punar gatayos tayor labdha-mahā-sahāyatā-mahasā bṛṃhita-manā mahāmanāḥ sa tu puruṣa-siṃhaḥ saha gacchatas tad eva madhumaṅgalataḥ kāliya-hrada-saṅgataṃ preyasī-prasaṅgaṃ śravasi saṅgamayan sakhi-saṅghaṃ saṅghati sma | sa tu prasaṅgaḥ saṅgamyate-<BR>
<BR>
     kasmād āgān munīśā phaṇi-hrada-valayāt tatra kiṃ rādhikādyā<BR>
     hetau kasmiṅs tad etan mama tu kathayato rudhyate hanta kaṇṭhaḥ |<BR>
     hā dhik kiṃ kiṃ vidhātā kuśalitam akarod eva kiṃ yāvad evaṃ<BR>
     sidhyed itthaṃ sa tena vyatikathitayā vyaśvasīn nyaśvasīc ca ||JGc_1,15.58|| [sragdharā]<BR>
<BR>
[157] punaś ca śrī-kṛṣṇa uvāca-bhagavatyāḥ purataḥ kim api tābhir uktam?<BR>
<BR>
[158] madumaṅgala uvāca-nahi nahi, kintu sā sumukhī-tatir adhomukhī-bhavantī santīvra-locana-jala-skhalanataḥ stanaṃ siñcantī tamālam api taṃ mlāpayāmāsa |<BR>
<BR>
[159] śrī-kṛṣṇa uvāca-atha tāsāṃ manoratha-pathaḥ kim avagataḥ?<BR>
<BR>
[160] madumaṅgala uvāca-atha kiṃ |<BR>
<BR>
[161] śrī-kṛṣṇa uvāca-katham iva?<BR>
<BR>
[162] madumaṅgala uvāca-tābhir muhur api bhavataḥ savarṇasya tamālasyāvalocana-racanena |<BR>
<BR>
[163] śrīkṛṣṇa uvāca-viśeṣeṇa cet kathyatām |<BR>
<BR>
[164] madumaṅgala uvāca-kālindī-vacanena ca, yatas tāṃ praviśantīnāṃ tāsām imāṃ kākum ākulī-bhavantī paścād asmāsu sānukṛtavatī | yathā-goṣṭha-kṣmā-pati-dampatī [GCP 15.120] ity ādi |<BR>
<BR>
[165] śrī-kṛṣṇa sa-gadgadam uvāca-āgaccha gacchāva tāvat sakhi-saṅgham iti |<BR>
<BR>
[166] atha madhukaṇṭhaḥ sotkaṇṭhaṃ papraccha-tatas tāsāṃ kā matir jātā?<BR>
<BR>
[167] snigdhakaṇṭha uvāca-tataś ca vraja-sundarīṇām unmanastayā dharma-trastatayā ca mahatī manaḥ-kathā jātā | yathā-[168] nanu yady evam unmanastā-grastā dharma-rakṣaṇārtham akṣamāsi, tarhi pratyāsanna eva dharma-tyāgaḥ? tatrāha-<BR>
<BR>
     dharmas tyājyaḥ katham atitarāṃ loka-yugmābhinandī?<BR>
<BR>
[169] tarhi loka eva tyājyāḥ? tatrāha-<BR>
<BR>
     lokas tyājyaḥ katham atitula-prārthitārthasya dhārī? |<BR>
<BR>
[170] nanu tarhi tena cārthena kim? tatrāha-<BR>
<BR>
     arthas tyājyaḥ katham ayam atha prāṇa-rakṣādhikārī?<BR>
<BR>
[171] nanv etāvati saṅkaṭe prāna-tyāga eva trāṇadaḥ? tatrāha-<BR>
<BR>
     prāṇas tyājyaḥ katham iva na sā lālasā māṃ jahāti ||JGc_1,15.59|| [mandākrāntā]<BR>
<BR>
[172] kṣaṇaṃ śūnyam iva sthitvā pratisvaṃ punaḥ svagatam ūcuḥ-<BR>
<BR>
     hanta tāta-jananī-kulaṃ kulaṃ<BR>
          cānyad ākṣipatu māṃ yathā tathā |<BR>
     kṛṣṇa-rāga-rucirā matiḥ kathaṃ<BR>
          jātu yātu rucim anyabhāvitām ||JGc_1,15.60|| [rathoddhatā]<BR>
<BR>
[173] punaś cintāyām api sodvegam ūcuḥ-<BR>
<BR>
     nidrā mama sukhadālir yā tasya sphūrti-vismṛtī datte |<BR>
     tām api cintā kravyād-vṛddhā śaśvad balād grasate ||JGc_1,15.61|| [āryā]<BR>
<BR>
[174] tasya ca tathā vacanam, yathā-<BR>
<BR>
     re re citta, praṇaya-mayatāpāratantryaṃ kim eṣi<BR>
     tvaṃ tatrāpi vyasani yadi vā dharmatas tat prayāhi |<BR>
     haṃho kiṃvā para-gṛha-juṣāṃ bhāvinīnāṃ ca bhāve<BR>
     lagnaṃ magnaṃ bhavasi bahudhā projjhya tat-tad-vicāram ||JGc_1,15.62|| [mandākrāntā]<BR>
<BR>
[175] tad evam abhidhyābhramābhidhyānataḥ kathaṃ katham api kṣapiteṣu teṣu dineṣu vraja-vāsināṃ sambhrameṇa jāta-vyutkrame dhenuka-vadha-vikrameḍita-vāsare preyasā saha camūru-dṛśām amūṣāṃ parasparam atiramyaṃ samyag-darśanam āsīt | tatra tu-<BR>
<BR>
     tāsāṃ nitya-preyasīnāṃ murārer<BR>
          janmany asmin vismṛtātma-sthitīnām |<BR>
     śobhā tasya smārayantīva tattvaṃ<BR>
          dharmatrāsaṃ drāṅ muhur lumpati sma ||JGc_1,15.63|| [śālinī]<BR>
[176] tathā ca varṇitaṃ śrī-bādarāyaṇinā-<BR>
<BR>
     pītvā mukunda-mukha-sāragham akṣi-bhṛṅgais<BR>
     tāpaṃ juhur virahajaṃ vraja-yoṣito' hni |<BR>
     tat-sātkṛtiṃ samadhigamya viveśa goṣṭhaṃ<BR>
     savrīḍa-hāsa-vinayaṃ yad apāṅga-mokṣam ||[BhP 10.15.43] iti | [vasantatilakā]<BR>
<BR>
tathā hi-<BR>
     pītaṃ harer vadanam abja-rasaṃ prasahyāpy<BR>
          āsāṃ dṛśā racita-bhṛṅga-cakora-bhaṅgi |<BR>
     tenāpi satkṛtim amanyata sa praśastām<BR>
          ājīvyatāṃ gatavatīṣu tad āsu yuktam ||JGc_1,15.64|| [vasantatilakā]<BR>
<BR>
     tasminn apāṅga-śara-mokṣam amūr akurvan<BR>
          vrīḍā-smitāñci-nayanair anuninyire ca |<BR>
     tenāpi sat-kṛtim amanyata sa-praśastām<BR>
          ājīvi loka-caritaṃ kila tādṛg eva ||JGc_1,15.65|| [vasantatilakā]<BR>
<BR>
kiṃ ca-<BR>
<BR>
     kṛṣṇaṃ lakṣyaṃ vidhāyāmūr abhyāsthan netra-patriṇaḥ |<BR>
     tac ca bhaktir itīvāhuḥ śarābhyāsa upāsanam ||JGc_1,15.66||<BR>
[177] tadā ca, tās tan-mukha-sudhā-ruci-rucipā-nānā-pūrṇa-rucayo' pi valatas tat-kula-pālikābhir nilayam eva nītāś cakora-vadhva iva pañjara-madhyam | tad anu ca-<BR>
<BR>
     āyātāḥ pratibimbatāṃ yadapi tāś citta-hrade śrī-hareś<BR>
     citraṃ tatra tathāpi bimba-padavīṃ sthityā vikarṣe' py ayuḥ |<BR>
     yatra prasphuṭa-tārakā iva tadā sarvā babhuḥ sarvataḥ<BR>
     śrī-rādhā punar antarindu-valaya-dyota-śriyā didyute ||JGc_1,15.67|| [śārdūlavikrīḍitā]<BR>
<BR>
tatra ca-<BR>
     pūrvaṃ tāsāṃ vyavasitir abhūd evam īṣat kadācit<BR>
     kṛṣṇaṃ paśyanty upaśamam asau lapsyate citta-vṛttiḥ |<BR>
     dṛṣṭe dṛṣṭe punar atha muhus tatra cinteyam āsīt<BR>
     kiṃ bhūyaś ca kvacid ahaha tad-vaktra-lakṣmīṃ pibāmaḥ ||JGc_1,15.68|| [mandākrāntā]<BR>
<BR>
[178] tatra ca sakhīṣv api gopana-prakriyeyam-<BR>
<BR>
     nahi para-puruṣe vāñchā mama sakhī kācit kathañcid apy asti |<BR>
     prakṛtiḥ seyaṃ yad asita-vastuni dṛṣṭe bhavet kampaḥ ||JGc_1,15.69|| [āryā]<BR>
<BR>
tatra tu,<BR>
     rādhā bādhā-pratihata-tanuḥ sarvadā dhāraṇābhiś<BR>
     citte śāntīr api nidadhatī vyākulāsīd atīva |<BR>
     hā hā tasyāḥ priya-savayaso py āśu tad-bhāva-bhāvāt<BR>
     tām evāpuḥ kaṭutara-daśāṃ hanta ke' mūm avantu ||JGc_1,15.70|| [mandākrāntā]<BR>
<BR>
[179] tad eva para-cchandatā-mandatāyām api-<BR>
<BR>
     saṅkalpaḥ kvacanānvajīgamad itaḥ sākṣāt-kṛtiṃ śrī-hareḥ<BR>
     svapnaḥ kutra ca locanaṃ kva ca viyogārtau ca rādhādiṣu |<BR>
     yair etaiḥ sudhayā latāsv iva tayā tāsv indu-bimbair javād<BR>
     ullāsāvali-lambhanāt taruṇimārambho' pi sambhāvitaḥ ||JGc_1,15.71|| [śārdūlavikrīḍitā]<BR>
<BR>
[180] atha snigdhakaṇṭhaḥ samāpana-digdham āha-<BR>
<BR>
     sa eṣa rādhike sarva-durlabhas tava vallabhaḥ |<BR>
     tvad-arthaṃ pīḍayāpy ārto dināni krīḍayānayat ||JGc_1,15.72|| [anuṣṭubh]<BR>
<BR>
     tad evaṃ sūtāṅga-prabhava-śiśu-yugme kathayati<BR>
     sphurat-premāveśāt pratipada-vivikter nighaṭanāt |<BR>
     kathā kiṃ nāṭyaṃ kiṃ kim uta nija-līleti vividhaṃ<BR>
     samajyāsau sārdhaṃ sphuraṇam ajitenāpy anuyayau ||JGc_1,15.73|| [śikhariṇī]<BR>
[181] atha kathāyāṃ vṛttāyāṃ cirād eva ca dhīratāyāṃ pravṛttāyāṃ yathāsvaṃ sūta-suta-dvayāya vitīrṇa-sarvehitāḥ sarve śayanāya sadanaṃ viviśuḥ |<BR>
<BR>
iti śrī-śrī-gopāla-campūm anv<BR>
apūrvānurāga-caryā-jāgaryā nāma<BR>
pañcadaśaṃ pūraṇam |<BR>
 ||15||<BR>
<BR>
<BR>
<BR>
*************************************************************<BR>
<BR>
(16)<BR>
<BR>
<BR>
atha ṣoḍaśaṃ pūraṇam<BR>
<BR>
pralamba-dava-saṃvarta-nivartanaṃ<BR>
<BR>
<BR>
[1] atha prabhāte sabhātejasā prabhāte parama-prabhāvavatāṃ gomatāṃ prabhāv upaviṣṭe kṛṣṇa-viśiṣṭe tasmin sadasi pūrvavan madhukaṇṭhaś ca kathāyāṃ yathāvad upakramate sma--snigdhakaṇṭha! madupakaṇṭhatayā rāma-vikramāntaram ākarṇyatām, yathā-<BR>
<BR>
     evaṃ gocāraṇa-miṣa-mayaṃ krīḍati bhrātṛ-yugme<BR>
     vṛndāraṇyaṃ tapa-ṛtur agāt prāṇināṃ nātirucyaḥ |<BR>
     dhatte yad drāk sa ca madhu-guṇaṃ tac ca nāścarya-caryaṃ<BR>
     tad-yugmaṃ yad vasati satataṃ tatra nityānurāgi ||JGc_1,16.1|| [mandākrāntā]<BR>
<BR>
     nirjhara-svana-vaśāmbudāgama-<BR>
     bhrānti-jhilli-kulam āpa mūkatām |<BR>
     aṅghripāś ca jhara-śīkara-plutāḥ<BR>
     puṣpitāḥ param amī madhuṃ dadhuḥ ||JGc_1,16.2|| [rathoddhatā]<BR>
<BR>
     vanasya cchāyābhir jaḍita-jala-vṛnde vikasataḥ<BR>
     śucāv apy abjādeḥ pavana-vitatir mādhava iva |<BR>
     tad evārdraṃ kṛtvā kusumitam akārṣīd avirataṃ<BR>
     mitho yogyānāṃ yad vyativahati maitrī-sukha-śatam ||JGc_1,16.3|| [śikhariṇī]<BR>
<BR>
     tatrāsīn nara-jātīnāṃ grīṣme' pi ṛtu-rāṇ-matiḥ |<BR>
     pika-bhramara-mukhyānāṃ tiraścāṃ tarhi kā kathā? ||JGc_1,16.4|| [anuṣṭubh]<BR>
<BR>
mādhavas tu yadā mitraiḥ praviśan veṇunā jagau |<BR>
tadā dvi-guṇito reje mādhavas tatra so' paraḥ ||JGc_1,16.5|| [anuṣṭubh]<BR>
<BR>
te gṛhe maṇibhir apy alaṅkṛtāś<BR>
     cāru-kānti-vidhaye yad udbhavaiḥ |<BR>
puṣpa-pallava-mukhair alaṅkriyāṃ<BR>
     śaśvad ādiṣata tasya kiṃ bruve ||JGc_1,16.6|| [rathoddhatā]<BR>
<BR>
[2] atha śrīdāma-pradhānatayā sudāma-vasudāmādiṣu sabhāsadvad gojāla-sambhālanāya nātidūrataḥ pṛthag upaviśatsu lasatsu balānuja-bala-subalārjunādayas tatrāgatya nṛtya-raṅgājīvi-bhaṅgitayā saṅgatya śubhāśiṣā viśeṣitavantaḥ | taiś ca kutratyā vicitra-nartaka-prāyāḥ prayātā bhavantaḥ? iti pṛṣṭā hṛṣṭātmānaḥ sphuṭam uddiṣṭavantaḥ-bhoḥ parama-dānaśūrāḥ ! dūrād āgatā vayam yataḥ prathamaṃ tāvad bhavat-kīrti-nartita-manaskā jātāḥ, tataś ca śarīreṇāpi bhavad-agre nartitum icchāvaḥ | kutrāpi cirāya vartituṃ na samarthāḥ | śrotrayor iva netrayor api sukhaṃ bibhrataḥ samprati vartāmahe |<BR>
<BR>
[3] tatra śrī-kṛṣṇaḥ svān uvāca-aho, pratyekam evāsmākaṃ labdha-varṇāv imau karṇāv eva puru-gurū abhūtām yābhyām eṣāṃ mahāśayānāṃ guṇānubhavam āsādyāmahe sma | kiyad vā manaḥ sampraśaṃsayā mānayāmaḥ, yena tatraiva sāmodaṃ prodasāhayiṣmahi? caraṇābhyāṃ paritaḥ kiṃ nācaritam, yābhyāṃ manoratha-patham alambhayiṣmahi? locana-yugalāya rocanaṃ kim anyad vitarāmaḥ, yena gurūpadiṣṭaṃ tan-miṣṭam anubhāvyāmahe? nāsādvayāt kiṃ nāsādayāma, yenānenāmodena sāmodīkriyāmahe? tvacaḥ kiṃ vacaḥ kathayāmaḥ, yayā tam idam adaḥ-sambandhi-gandhavāham avagāhyāmahe? ātmani tu subhaga-nāma-dheyaṃ bhāga-dheyaṃ kiyad ādheyatāṃ vindeta, yasya tat-tat-phala-valayenāntar bahir apy āvriyāmahe?<BR>
<BR>
aho ! astu tāvan nāmnaiva śriyaṃ dātur asya mahārājasya virājamānatā, pāriṣadānām apy amīṣāṃ mahīmānam upaniṣado' pi varṇayituṃ na śaknuvanti, yenātmānam api vismārya nṛtyam anuvartyāmahe | kim asaṅkīrṇam asmāsu na vitīrṇam amībhir mahā-mahima-caraṇaiḥ, yat khalv atīta-lokena nijālokena nirnimeṣatayā suparvāṇaḥ kriyāmahe? katiśaḥ svayaṃ na pratipālitā vayaṃ, yan nija-cchāyām āpāyya paryāpyāmahe? katarad vā manaḥ-santoṣaṇaṃ poṣaṇaṃ na vihitaṃ yan nija-dṛṣṭi-sudhā-vṛṣṭibhir abhitarpyāmahe | paśyata paśyata, netra-gati-vicitratām amīṣām, yayā khalu nṛtyam upādiśadbhir āmībhir anugṛhyāmahe | tasmān nṛtya-caryā-paricaryā-paryutsukā vayaṃ tad-artham eva yogyam avasaraṃ mṛgyanto vartāmahe |<BR>
<BR>
[4] sabhāsada ūcuḥ, bho bhoḥ suśīla-vāsanāḥ! kuśīlavā iva stuvānā yadi sarva-parvaṇi vartakā nartakāḥ stha, tarhi bhavadbhiḥ samarhitā nija-kalā-kalāpāḥ kalpyantām, viśeṣād anena śyāma-dhāma-nikāma-rāma-rāma-vigraheṇa | yaḥ khalu citrāṅgo na tu citrāṅgaḥ, candrakī na tu candrakī, pītāṃśuko na tu pītāṃśukaḥ, śyāma-ghano na tu śyāma-ghanaḥ, vaṃśa-pravīṇādharo na tu vaṃśa-pravīṇādharaḥ, guṇa-rūpī na tu guṇa-rūpī, vidyādharo na tu vidyādhara iti vaicitrībhir netrāṇi vicitrayati |<BR>
<BR>
tataś ca,<BR>
     arjuna-subalādibhir upagāne<BR>
          pāṇi-śṛṅga-dala-tāla-nidhāne |<BR>
     nṛtyantaṃ taṃ vraja-śiśu-sabhyāḥ<BR>
          praśaśaṃsur ye śruti-nuti-labhyāḥ ||JGc_1,16.7|| [pādākulaka]<BR>
<BR>
     śrī-kānte' py atha niṣkrānte viveśāveśato balaḥ |<BR>
     tad-ālokaḥ sabhya-lokaḥ ślokayāmāsa tad dvayam ||JGc_1,16.8|| [anuṣṭubh]<BR>
     yady etayor varṇa-bhedaḥ syān naiva śyāma-gaurayoḥ |<BR>
     tadā na paricīyetām etāvaṅga-guṇādibhiḥ ||JGc_1,16.9|| iti | [anuṣṭubh]<BR>
<BR>
     aṅga-hāre taḍil-līlām aṅge meghendutāṃ kramāt |<BR>
     vyañjaṃ vyañjaṃ viviśatuḥ saṅgi-gātṛ-kulācale ||JGc_1,16.10|| [anuṣṭubh]<BR>
<BR>
[5] atha sabhāsadaḥ sva-sva-hṛdaya-vihāri maṇimaya-hāri hārādikaṃ dadatas te tu pratyācakhyuḥ-na vayaṃ dravya-vanīyakā nartaka-nāyakāḥ, kintu niyuddha-yācanakā eva, śubhavanto bhavanto malla-tallajā iti varṇanāṃ karṇayoḥ sañcitya niścitya ca samantād vicitya sarvordhvaṃ bhavatāṃ bhavatāṃ samitiṃ samāgatāḥ | atas tad evāsmadīyāya toṣāya poṣāya ca dīyatām, na tu moṣāya nīyatām |<BR>
<BR>
[6] tad evam avadhārayadbhir eva hasadbhis taiḥ sabhāsadbhir upasarpadbhiḥ saha sahajātau kṛta-śātau tatra-bhavantau tadārabdhavantau | yatra-<BR>
<BR>
     bhrāmaṇair laṅghanaiḥ kṣepair āsphoṭana-vikarṣaṇaiḥ | [BhP 10.18.12]<BR>
     uraḥpeṣam ivāmībhir nyayudhyetāṃ balājitau ||JGc_1,16.11|| [anuṣṭubh]<BR>
<BR>
[7] tataś cānavadyayā vidyayā toṣiteṣu teṣu nikhila-guṇi-jana-garva-nivartakeṣu kṛṣṇādi-nartakeṣu sarva-durāsada-śrīdāmādi-sabhāsadaḥ svaka-sarva-kalā-veditā niveditācaraṇāya nṛtya-vidyām udbhāvayāmāsuḥ |<BR>
<BR>
[8] yatrānanda-kandalitatayā svayam api labdha-tṛṣṇāḥ kṛṣṇādayas tadīya-śikṣā-parīkṣaṇāya sudurgama-tālādi-dharās tat-parikarā eva babhūvuḥ |<BR>
<BR>
[9] ataevoktam ṛṣiṇā-<BR>
<BR>
||JGc_1,16.12|| MISSING!<BR>
<BR>
     kvacin nṛtyatsu cānyeṣu gāyakau vādakau svayam |<BR>
     śaśaṃsatur mahārāja sādhu sādhv iti vādinau ||[BhP 10.18.13] iti |<BR>
<BR>
[10] atha goṣu gocaratām atītāsu tataś calitavantas te-<BR>
<BR>
     bilvaiḥ kumbhaiḥ kara-sthāmalaka-samudayais tāḍayanto mithas te<BR>
     hāsaṃ hāsaṃ mṛgehāvikira-bhaṇitibhir dardurādi-plutādyaiḥ |<BR>
     asparśi-sparśanārthaṃ nayana-parivṛter mocanaiḥ kṛṣṇa-rājya-<BR>
     syandolī-siṃha-pīṭhādy-adhikṛtija-sukhair ninyire yāma-vargam ||JGc_1,16.13||[śārdūlavikrīḍita]<BR>
tatra ca-<BR>
     nṛpatir ajani kṛṣṇaḥ stokakṛṣṇaḥ pradhānaṃ<BR>
          subala-saciva-rāmasyāpi tadvan nṛpatvam |<BR>
     ubhaya-bala-patī śrīdāma-bhadrāv itīdaṃ<BR>
          vidha-vividhatayā tau rāṣṭra-lakṣmīm akārṣṭām ||JGc_1,16.14|| [mālinī]<BR>
<BR>
     kvacit sthānaṃ kvacid yānaṃ kvāpy arthe sandhi-vigrahau |<BR>
     parājaya-jayau kvāpi krīḍāyām anucakratuḥ ||JGc_1,16.15|| [anuṣṭubh]<BR>
<BR>
     evaṃ tau loka-siddhābhiḥ krīḍābhiś ceratur vane |<BR>
     nady-adri-droṇi-kuñjeṣu kānaneṣu saraḥsu ca ||[BhP 10.18.16]<BR>
<BR>
[11] tad evaṃ sthite dina-katipaye ca prasthite kadācid ahar-mukha eva pūrva-pūrva-pūrvadeva-nirvāpaṇa-bhṛta-nibhṛta-cintā-kṛta-mati-bhraṃśasya kaṃsasya svayam abhyāsaṃ pralamba-nāmā deva-dhrug abhyājagāma | abhyāgamya ca praṇamya vyaktam eva tam anuyuktavān-deva, tava keyaṃ paridevanā balavad āvartamānā dṛśyate?<BR>
<BR>
[12] kaṃsa uvāca-na jānāsi? mamānvag-bhūya sthitaṃ viśiṣṭaṃ kiṃ vāvaśiṣṭam?<BR>
<BR>
[13] pralamba uvāca-bhavatu, mām api yāmam ekaṃ vyāpāraya | kaṃsas tu tuṣṇīm-bhūya dūyamāna-vadanaḥ kṣaṇam āsīt |<BR>
<BR>
[14] pralamba uvāca-deva, katham iva |<BR>
<BR>
[15] kaṃsaḥ sa-vairasyaṃ vihasya tasya tatra pataṅgatāṃ vibhāvayann uvāca-tvam apy atamasi prajvalaj-jvalana-vartmani vartanīyaḥ |<BR>
<BR>
[16] pralambaḥ sa-krodham uvāca-aho, sarvaṅkaṣa-jvālasya kālasya mahimā himācalam api jvalayati, yadāśritāṃs taḍāgāṃś ca tāḍayati |<BR>
<BR>
[17] kaṃsa uvāca-bhavatu yathā bhavad-icchā |<BR>
<BR>
[18] iti niśamya tam ānamya tad-avamānitaś ca tadaiva daiva-sandānitatayā kṛtāvilambaḥ pralambas tādṛśa-krīḍā-pareṣu śrī-kṛṣṇa-vareṣu bāla-nikareṣu prāpta-dūra-bhūr vicāritavān-<BR>
<BR>
     tāv imau sukumārau ca sarva-mārau kumārau yau |<BR>
     sahasā rahasā yena yena kaṃsād agaṃsātām ||JGc_1,16.16|| [anuṣṭubh]<BR>
<BR>
[19] sarvo' py asau sarva-cālena kālena ghaṭita-kaṭhinatābhyām ābhyāṃ carvita-garvaḥ saṃvṛttaḥ, tad adya samasta-vāsara-visṛmara-vihāra-visaraja-viśvāsa-prapañcanayā vañcayan bandhuvad eva skandha-dvaye hasta-dvaya-kṛta-bandhaṃ dvayam api prakṣipya kṣipram eva bhojarāja-parisaraṃ parisamupahariṣyāmi iti |<BR>
<BR>
[20] atha sa tu kalkī valkīkṛta-kaccaratādi-pracchanna-sparśa-veśatayā pūrvaṃ goṣṭham āgatya parito dṛṣṭiṃ vitatya veśma-sthita-gopa-bāla-viśeṣa-veṣaṃ samūhya tam eva ca vyūhya miśrī-bhavituṃ śiśrīṣan hasann eva tatra praviṣṭaḥ paridṛṣṭaś ca kṛṣṇena |<BR>
<BR>
[21] dṛṣṭvā ca tac-chalam evāsvaccha-svacchalāyāvalambya-bhadra, kathaṃ vilambam ālambathās, tathāpi bhadraṃ dudyūṣā-samaya eva samayitas tvam asi iti vihasya tad-anukṛta-gopa-bāla-sambandha-viśeṣa-sambandhaṃ parihasya ca bahu-paritoṣitena tena saha sahacaratvaṃ balasya bala-nirjayārtham eva kalayāñcakre | ūce ca-adyārabhya, sabhya, mama parama-suhṛd bhavān eva | tvām aham akṣi-gatatayā sthāpayiṣyāmi | śrīdāmā rāmam evānvetu, sa kila hy antar-vardhana-spardhaḥ spardhana-gaṇam evārhati iti |<BR>
<BR>
[22] sa tu kratubhuk-śatrus tatra nirvismayam eva kusmayam ānatayā tathā sthitaḥ, yataḥ-<BR>
<BR>
     viśvacikīr api sa vidhiḥ pipaṭhīr yasmād bhavet tasmin |<BR>
     ko vā caturaṃ-manyaḥ prathayatu nija-cāturīṃ kṛṣṇe ||JGc_1,16.17|| [upagīti]<BR>
<BR>
[23] athārbhaka-samudayaṃ vibhāga-dvayam ayaṃ vidhāya taṃ ca pralambaṃ sva-bala-parivṛḍhatayā dṛḍhaṃ nidhāya tatra ca sa-matsaram iva bala-pralambau śrīdāmātmānau mithaḥ pratisaṅghaṭṭinau saṅghaṭayya parān api sajūḥ-kurvāṇatayā tathā praghaṭayā parājitānāṃ ca śatāya parikrītānām api vāhakatvaṃ prakaṭayya saṅgarāya kṛta-saṅgaraḥ sa mādhavo vividha-krīḍā-niviḍamanā babhūva | tataś ca-<BR>
<BR>
     avrīḍa-krīḍatāyāṃ jayavad itarayor vāhayanto vahantas<BR>
     tasmin vāhānukartṝṃs turaga-tulanayā hāsayanto hasantaḥ |<BR>
     maryādā-nirṇaye tu prathita-kali-kulaṃ vādayanto vadantaḥ<BR>
prāpur bhāṇḍīram ete vanavana-bhuvi gāś cālayantaś calantaḥ ||JGc_1,16.18||[sragdharā]<BR>
[24] tad evaṃ kutūhale tu prabale balaṃ pralamba-skandhārūḍhaṃ sandhātuṃ jita-bhujaga-bhujaḥ śrī-balānujaḥ parābhavam agaṇayan durbalam adurbalam avicitya svīkṛtaṃ svagaṇam eva parābhāvayāmāsa |<BR>
<BR>
[25] tasyāpātatas tu vahanāyamānānāṃ mano-glāniḥ syād iti svam api tathā cakāra, tataś ca-<BR>
<BR>
     ūhe kṛṣṇaḥ śrīdāmānaṃ daityaḥ sa śrī-rāmākhyānam |<BR>
     anyo' py anyaṃ śūraṃ-manyaḥ sarvaḥ proce dhanyo dhanyaḥ ||JGc_1,16.19||[vidyunmālā]<BR>
     pūrvaṃ kṛṣṇaḥ kautuke yena dṛṣṭaḥ<BR>
          saumyaḥ paścād rāmakarṣe tu bhīṣmaḥ<BR>
     ity evāyaṃ sa pralambas tu paryaṅ-<BR>
          maryādātaḥ paryagāt taṃ pragṛhya ||JGc_1,16.20|| [śālinī]<BR>
<BR>
     rāmaḥ krīḍāviṣṭatāśliṣṭa-bodhas<BR>
          taṃ nājñāsīd dṛṣṭa-mātraṃ ca kṛṣṇaḥ |<BR>
     pūrvaḥ prāyeṇārjutā-bhitta-cittaḥ<BR>
          paścād-bhāvī cāturī-sandhurīṇaḥ ||JGc_1,16.21|| [śālinī]<BR>
<BR>
[26] atha tathāpi giri-nivaha-nibha-vahala-sāratā-vaha-durvaha-svabhāvatā-bhāvita-saṅkarṣaṇa-vapuḥ-karṣaṇa-jāta-dharṣaṇa-vaśān niviḍa-pīḍitatayā vrīḍita-cittatayā ca sa punaḥ punar īḍitaṃ-manyaḥ svam akharvaṃ pūrva-siddhaṃ pūrvadeva-vapur āvirbhāvayāmāsa |<BR>
<BR>
     yarhi rāmam avahad danoḥ sutaḥ<BR>
          śubhra-dhāma-vapuṣaṃ tamaḥ-prabhaḥ |<BR>
     indu-hāri tama ity amuṃ tadā<BR>
          divya-loka-nikaras tv amanyata ||JGc_1,16.22|| [rathoddhatā]<BR>
<BR>
     tasmin kiñcit trāsam āpannavān sa<BR>
          jyeṣṭhaḥ paśyan drāk kaniṣṭhasya vaktram |<BR>
     tad bhrāmyad-bhrū-līlayā labdha-dṛṣṭir<BR>
          duṣṭaṃ muṣṭyā tāḍayat suṣṭhu mūrdhni ||JGc_1,16.23|| [śālinī]<BR>
<BR>
     tataḥ prahata-mastakaṃ rudhira-rūṣitaṃ tad vapuḥ<BR>
          patat tulitam ujjahat pratihari drutaṃ pupluve |<BR>
     yathāñjana-mahī-dharaṃ dalitam akta-rakta-dravaṃ<BR>
          tyajan dravati vajrakaḥ sapadi vajra-pāṇiṃ prati ||JGc_1,16.24|| [pṛthvī]<BR>
<BR>
     pralamba-patanaṃ dūre pralambāryāptir antike |<BR>
     ubhe te yugapad dṛṣṭe jajñāte smita-vismitī ||JGc_1,16.25|| [anuṣṭubh]<BR>
     bāṣpa-śliṣṭatayā tasminn āśliṣṭau bhrātarau mithaḥ |<BR>
     yā vāśliṣyārdratāṃ yātā bandhutā bahir antaram ||JGc_1,16.26|| [anuṣṭubh]<BR>
<BR>
     mahā-ravaṃ kṛtavati ca pralambake<BR>
          tadā drutaṃ mṛtavati ca dyavi sthitāḥ |<BR>
     sunirvṛtā vavṛṣur alaṃ kulaṃ<BR>
          vyatarkayann upahasitiṃ harer api ||JGc_1,16.27|| [rucirā]<BR>
<BR>
     vāhaka-śirasi praharaṇam atrādiṣṭaṃ sadā vihṛtau |<BR>
     maryādātikrāntā pralamba bhavatā tathā tu nāsmābhiḥ ||JGc_1,16.28|| [udgīti]<BR>
<BR>
[27] tad evaṃ pralambālambhana-sambhrame' py anudbhrānta-cittās te śṛṅginī-vittāḥ kuṇapatām itasya pramītasya tasya pitṛ-vana-veśaṃ pradeśa-leśaṃ parityajya yojana-vyajya-vistāra-praśasta-bhāṇḍīra-tala-maṇḍalam evādhiṣṭhāya vihāra-niṣṭhāḥ krīḍāpaṇasya spṛhayāyyā jayāyyā gṛhayāyyās tṛṇalobhāviṣṭa-tayā vṛkṣa-ṣaṇḍād viprakṛṣṭām api yamunācchānaccha-muñjāṭavīṃ praviṣṭānām andhī-bhūtānāṃ pāda-bandhanānām anveṣaṇād viśleṣam ājagmuḥ | tataḥ katham apy avadhānataḥ pranaṣṭa-cittatayā spaṣṭa-kaṣṭa-cittā raṃhasā saṅghaśaḥ sabhayaṃ hvayante sma | [28] nūnaṃ deśādhipati-nideśataḥ sadeśam āgatā eva kecit krūrā gā dūragā vidadhur iti ca dhyāyanti sma |<BR>
<BR>
[29] tataś ca gavāṃ khurādi-cihnair ahnāya tāsām adhvānaṃ labdhvā samastā eva tā harir ahvāsta, yathā-<BR>
<BR>
     kṛṣṇe taṭāgram adhiruhya suvarṇa-varṇa-<BR>
          valgūttarīyam anughūrṇya vitīrṇahutau |<BR>
     gāvaḥ pratisvam abhinedur udīrṇa-tāpā<BR>
          garjat-taḍid-ghana-ghanāghana-tṛṣṇayeva ||JGc_1,16.29|| [vasantatilakā]<BR>
<BR>
[30] tad evaṃ yadālambhi cāstambhi ca naicikīnicayas tadānīm eva ca dṛṣṭa-nirvilamba-pralamba-pralaya-carāḥ kaṃsa-carā labdhāvasarā muñjāṭavīm udbhaṭa-ceṣṭatayā veṣṭayitvā nirnivāraṇa-kṛpīṭa-kāraṇa-vṛṣṭiṃ jhaṭiti tādṛśa-duṣṭa-vauṣaṭ-kārāspada-tad-vilakṣaṇa-tejasi tasmin pratipakṣatā-kalpanayā nisṛṣṭavantaḥ |<BR>
<BR>
[31] yā khalu jvāla-kalayāpi sarvaṃ roṣād oṣāmāsa kalpam iti prajvalati mahā-jvalane paṭa-paṭāyamānāyāṃ ca mahā-muñjāṭavyāṃ bhītatayāsta-vyasta-cālās te gopālāḥ sakhi-valayārāmatayā kalita-keli-jālāv iha rāma-gopālāv eva bhūri-dūrataḥ śaraṇatayā samupājagmuḥ | tatra ca-<BR>
<BR>
     dāvāgniṃ dṛṣṭvā te yadapi harir akṣāparatayā<BR>
          samīyur vaiyagryaṃ tadapi nija-rakṣām avṛṇuta |<BR>
     prasaktis tasyetthaṃ kila bhavati sā ced uyate<BR>
          tadā śaktiś cāsya prabhavati yathecchaṃ muhur iti ||JGc_1,16.30|| [śikhariṇī]<BR>
yathā-<BR>
     kṛṣṇa kṛṣṇa mahā-vīrya he rāmāmita-vikrama |<BR>
     dāvāgninā dahyamānān prapannāṃs trātum arhathaḥ ||[BhP 10.19.9] ityādi<BR>
<BR>
[32] tad evaṃ dūrāgatānāṃ kārpaṇya-paṇya-bhaṇita-śravaṇam ārabhya tasmād abhyāsa-gatānām api bhayam upalabhya śrīmān kṛṣṇas tv idaṃ sasaṃrambhaṃ bhāvayāmāsa-<BR>
<BR>
     ātmano' py alam amī mama priyā<BR>
          hā davaṃ prati davaṃ samiyrati |<BR>
     gīrṇam eva karavāṇy amuṃ tataḥ<BR>
          ko yamaḥ ka iha vā bhaved haraḥ ||JGc_1,16.31|| [rathoddhatā]<BR>
<BR>
[33] kintu mayā vaiśvānara-nigaraṇaṃ na soḍhuṃ parivṛḍhā bhaveyur ete iti vicintya provāca-mā bhaiṣṭa netra-puṭaṃ tv anudghaṭitaṃ ghaṭayata iti |<BR>
<BR>
[34] nimīlad-vilocaneṣu ca teṣu tad-āveśa-vaśayā kṛta-praveśayā yogamāyayā tat-kāla-kalpita-mahā-jaladhara-kalpāpara-śarīras tatratyenānalpenānanena tam aduḥkhata eva sarvaṃ vibhrakṣantaṃ bhakṣitavān |<BR>
<BR>
[35] tathā tad-icchayā sudhā-culukāyamānam ity eke | tayaivaṃ cānyad api cakāra | yad uktaṃ-<BR>
<BR>
     tataś ca te' kṣīṇy unmīlya punar bhāṇḍīram āpitāḥ |<BR>
     niśāmya vismitā āsann ātmānaṃ gāś ca mocitāḥ ||iti | [BhP 10.19.13]<BR>
<BR>
     atha dhenu-tatiṃ vinivartya harir<BR>
          bala-yuktatayā muralīṃ kalayan |<BR>
     sahacāri-gaṇa-prathitātma-yaśā<BR>
          vrajam āgatavān ahani glapite ||JGc_1,16.32|| [toṭaka]<BR>
<BR>
     gavāṃ dhūlir nādaḥ khura-ghaṭita-ghaṭṭa-dhvani-ghaṭā<BR>
     hares tāsāṃ hūtiḥ śravaṇa-gaṇa-bhid-veṇu-raṇitam |<BR>
     amībhis te kṛṣṭās taratamatayā gokula-janā<BR>
     na pṛṣṭhyaṃ nāgrīyaṃ na samam avidur na svam api ||JGc_1,16.33|| [śikhariṇī]<BR>
<BR>
     yadyapi bahu-saṅghaṭṭana-dhūli-dhvāntaṃ ca sarvatra |<BR>
     tadapi harer mukha-candraḥ pratijanam ānanditaṃ cakre ||JGc_1,16.34|| [upagīti]<BR>
<BR>
[36] atha pūrvavan mātara-pitarādi-racita-sukha-vitarau bhrātarau nija-nilayaṃ praviviśatuḥ | [37] sakhāyaś ca pralamba-davānala-kathā-prathanayā sarvaṃ vismāyayāmāsuḥ |<BR>
<BR>
[37] tad etat procya samāpanam āha sma-<BR>
<BR>
     īdṛśas tava gopendra putraḥ puṇya-kṛta-stavaḥ |<BR>
     premārdraḥ suhṛdāṃ yas tu dāvāgnim api pītavān ||JGc_1,16.35|| [anuṣṭubh]<BR>
<BR>
iti śrī-śrī-gopāla-campūm anu<BR>
pralamba-dava-saṃvarta-nivartanaṃ nāma<BR>
ṣoḍaśaṃ pūraṇam<BR>
 ||16||<BR>
<BR>
<BR>
<BR>
*************************************************************<BR>
<BR>
(17)<BR>
<BR>
atha saptadaśaṃ pūraṇam<BR>
<BR>
veṇu-śikṣā-cchalena preyasī-bhikṣā<BR>
<BR>
<BR>
[1] atha pūrvavad vilakṣaṇāyāṃ kṣaṇadā-sabhāyāṃ samutkaṇṭhaḥ sa madhukaṇṭhaḥ kathayāmāsa-<BR>
<BR>
[2] pūrva-pūrvānusāreṇa dhenuka-vadhānantara-vyavahāreṇa preyasīnāṃ pratyaham eva vardhamānāḥ kamala-kalikāvad utkalikā madhusūdanasya bahir īhitair durūhāṃ spṛhāṃ bṛṃhayāmāsuḥ |<BR>
<BR>
[3] tatrāpi sarvādhikāyāḥ śrī-rādhikāyās tu nitarāṃ, tatra tūpalakṣaṇatayā śrī-rādhā-mādhavayor varṇyate-<BR>
<BR>
     prasaṅgecchā vīkṣā-spṛhitam anuṣaṅgābhilaṣitaṃ<BR>
          pṛthag loka-dveṣaḥ pratisamayam udvega-kalanā |<BR>
     ime bhāvā yugme yugapad uditās tat-krama-vaśād<BR>
          aho dūra-sthityor api dayitayor eka-rucitā ||JGc_1,17.1|| [śikhariṇī]<BR>
<BR>
     ādarśāv iva tau svacchau sadābhimukhatāṃ gatau |<BR>
     rādhā-mādhavayor bhāvau mitho bhāvān upeyatuḥ ||JGc_1,17.2|| [anuṣṭubh]<BR>
<BR>
     bhūyo bhūyo dṛśyate yarhi mūrcchā<BR>
          rādhāyāṃ vā śrīharau vā rahas tu |<BR>
     anyo' nyasya sphūrtir evāpti-tulyā<BR>
          kalyāṇāya prāyaśaḥ kalpate sma ||JGc_1,17.3|| [śālinī]<BR>
<BR>
[4] tad evaṃ tābhis tasyātidurlabhasya spṛhātiśaya-vāhitayā nātihitāyāṃ śarady ativāhitāyāṃ mārgaśīrṣas tu tāsāṃ patiṃ-manya-gṛha-gamanāya mārga-śīrṣatām avāpa |<BR>
<BR>
[5] yatra ca kanyānāṃ mātara-pitareṣu tad-dānāya pūrvam eva svayam anabhirucitī-kṛta-murajid-itareṣu, svapna-doṣād evānyatrāvagata-tad-vitareṣu, tata eva duḥkhitatayānabhinandita-tat-sambandhi-nikareṣu, samprati tāsām atiduḥkha-śuṣkatā-dṛṣṭyā bhīti-pareṣu, tata eva tat-prasthāpanāyāṃ sthagitāntareṣu loka-dharma-vigāna-labdha-dareṣu ca, ghūrṇita-cittā pūrṇimā tad idaṃ nirdideśa-<BR>
<BR>
[6] bhavantas tāvat taṭasthī-bhavantas tiṣṭhantu, vayam evāmūr anunīya tat-tad-gṛham upanīya tat-tat-prakriyāṃ kriyā-viṣayī-kariṣyāmaḥ iti |<BR>
<BR>
[7] atha janyaṃ-manyāṃs teṣām anādaram avadhāya manyuṃ manyamānān svayam eva sā devatādi-mānyā sāmnā sammānya yathā sva-manīṣitam evāṅgīkārayāñ cakāra |<BR>
<BR>
[8] kanyās tu tā dhanyā varaṃ-manyālayāntaḥ-prayāṇaṃ tatra ca labdha-tad-añcala-nyāsa-nijāñcalatādy-anyāyam asammanyamānā babhūvuḥ |<BR>
<BR>
[9] atha tāḥ sā śapatha-prathanayā tad-ālayeṣv asambhavam apīṣṭa-lambhanam aniṣṭa-vipralambhanaṃ ca viśrambhaviṣayaṃ vidhāya duḥsaha-nānādhyavasāyād viṣkambhya gamana-karmaṇi lambhyamānāḥ pathi tu svamāyayā gopayantī tatra tat-sadṛg-anyāś cāropayantī tat tan nirvāhayāmāsa | paścād eva ca tās tatra vāsayāmāsa | tās tu tatra ca parama-trastā babhūvuḥ, yataḥ-<BR>
<BR>
     yāsāṃ deho' py eṣa bandī-gṛhābhaḥ<BR>
          kṛṣṇālābhād gopikānāṃ babhūva |<BR>
     tāsāṃ gehaṃ paitṛkaṃ śarmaṇe kiṃ<BR>
          yady evaṃ dhik śvāśuraṃ vahnir eva ||JGc_1,17.4|| [śālinī]<BR>
<BR>
     apy anukūlaṃ yāsāṃ   pratikūlaṃ syād vidūrage kṛṣṇe |<BR>
     tāsāṃ pratikūlaṃ tu   sphuṭam evāsīt kukūla-talpābham ||JGc_1,17.5|| [gīti]<BR>
<BR>
[10] tathāpi paurṇamāsī tās tat-tad-geha-madhyam adhyāsīnā vidhāya yadā calitum udyatāsīt tadāmūḥ punar vica-pracām āptā niśca-pracā-kṛte tad idam ādiṣṭavatī, yadā bhavatībhiḥ sva-maryādā-lopas tarkyate, tadā prapalāyya sthīyatām | samādhānaṃ punaḥ kayācid vidyayāsmābhir eva vidhātavyam, sahasā palāyana-dhāma ca tatra tatra vidhātavyam iti |<BR>
<BR>
[11] tad evaṃ rāja-kārāgṛhād vairi-kārāgṛha iva pitṛ-gṛhāt tatra gatvā vasantīṣu,<BR>
<BR>
     yāvān ajani nirodhas  tāvaty utkāpi saṃvavṛdhe |<BR>
     kṛṣṇa-premavatīṣu   śvāsānila-līnatāṃ yātā ||JGc_1,17.6|| [upagīti]<BR>
     yadyapi manasi samiddhā   hari-pariripsā tathāpi tābhiḥ sā |<BR>
     āvriyate sma vicārais  tatir iva vahneḥ sad-indhana-prakaraiḥ ||JGc_1,17.7|| [gīti]<BR>
<BR>
[12] tac ca śrī-rādhā-pradhānatayā varṇyate, yathā-<BR>
<BR>
     pīyūṣa-cchavi-dhāri-hāri-kiraṇaḥ sarvatra śaśvaj-jaḍī-<BR>
     bhāva-prāpti-guṇaḥ sadārdra-hṛdayaḥ sad-bhrū-cakorī-gatiḥ |<BR>
     so' yaṃ hanta mayā kathaṃ harir aho tat-prāṇayā tyajyatāṃ<BR>
     dharmo gacchati kintv adharma-padavīṃ ruddhvā ca māna-kṣayām ||JGc_1,17.8|| [śārdūlavikrīḍita]<BR>
[13] śrī-kṛṣṇasya ca bhāvanā, yathā-<BR>
<BR>
     mad-eka-ceto mat-prāṇā rādhānya-vaśatāṃ gatā |<BR>
     yāṃ smaran mama hā cetaś cetanām āvariṣyati ||JGc_1,17.9|| [anuṣṭubh]<BR>
<BR>
tataś ca-<BR>
     rādhāṃ tathā smaran kṛṣṇaḥ snigdhaṃ rāgi vilocanam |<BR>
     kiyanty ahāni mārṣṭi sma hanta hāridra-vāsasā ||JGc_1,17.10|| [anuṣṭubh]<BR>
[14] milanāyāti-vaiyagryaṃ ca-<BR>
<BR>
     dharmātikrami cittaṃ katham adhimitraṃ ca tat prakāśate? |<BR>
     iti harir upacita-yuktir yuyoja dūtyāya kevalāṃ dṛṣṭim ||JGc_1,17.11|| [gīti]<BR>
<BR>
[15] idam eva vakṣyate tābhiḥ-<BR>
<BR>
     śarad-udāśaye sādhu-jāta-sat-<BR>
          sarasijodara-śrī-muṣā dṛśā |<BR>
     surata-nātha te' śulka-dāsikā<BR>
          varada nighnato neha kiṃ vadhaḥ? ||[BhP 10.31.2] iti |<BR>
yataḥ-<BR>
     kṛṣṇasyānyatra dṛk-prāntaḥ sadbhiḥ śāstra-phalaṃ smṛtam |<BR>
     hanta tāsu punaḥ so' yam ebhiḥ śastra-phalaṃ matam ||JGc_1,17.12|| [anuṣṭubh]<BR>
<BR>
tataś ca-<BR>
     rātrindivaṃ vasati cetasi hanta bhāva-<BR>
          jvālā harer uta tadīya-ramā-gaṇānām |<BR>
     sandhyā-dvaye vyativiloka-sukhājya-siktā<BR>
          sāgni-dvijālaya ivāgnitatiḥ samiddhā ||JGc_1,17.13|| [vasantatilakā]<BR>
<BR>
tatra ca-<BR>
     goṣṭhād vanaṃ praviśato vanataś ca goṣṭhaṃ<BR>
          lokena lokana-kṛte saha mādhavendoḥ |<BR>
     sambhūya saṅgatavatīṣu ca tat-priyāsu<BR>
          rādhā jayaty uḍuṣu paurṇima-rādhikeva ||JGc_1,17.14|| [vasantatilakā]<BR>
<BR>
[16] tatra ca pragetana-vana-prasthāne-<BR>
<BR>
     mithyāhāsān akuruta hariḥ spṛṣṭa-pārśvastha-hastaṃ<BR>
     vīkṣāṃ vakra-praṇaya-valitām ardham ardhaṃ vitene |<BR>
     āśleṣādyaṃ viharaṇa-gaṇaṃ mitra-vargeṣu cakre<BR>
     dūre gatvāpy ahaha muralī-saṃvidaḥ saṃvyadhatta ||JGc_1,17.15|| [mandākrāntā]<BR>
<BR>
[17] idam eva ca tābhir vakṣyate,<BR>
     prahasitaṃ priya prema-vīkṣitaṃ<BR>
          viharaṇaṃ ca te dhyāna-maṅgalam |<BR>
     rahasi saṃvido yā hṛdi-spṛśaḥ<BR>
          kuhaka no manaḥ kṣobhayanti hi ||[BhP 10.31.10] iti |<BR>
<BR>
[18] atha sāyantanāgamane tu-<BR>
<BR>
     yadā vā goṣṭhaṃ sampraviśati tadā ca bhramarakair<BR>
     vṛtaṃ vaktrāmbhojaṃ dhana-khura-parāgair valayitam |<BR>
     amūṣāṃ netrāliṣv abhimukhatayā darśayati tan-<BR>
     milat-pāśaṃ yantraṃ madana-racitaṃ bandhum iva tān ||JGc_1,17.16|| [śikhariṇī]<BR>
<BR>
[19] evam eva ca tābhir vakṣyate-<BR>
<BR>
     dina-parikṣaye nīla-kuntalair<BR>
          vana-ruhānanaṃ bibhrad āvṛtam |<BR>
     dhana-rajasvalaṃ darśayan muhur<BR>
          manasi naḥ smaraṃ vīra yacchasi ||[BhP 10.31.12] iti |<BR>
[20] evam aharahar api parasparaṃ spardhayeva vardhamānatayā tāsām utkalikāḥ kalita-madhu-mādhavādhikalā-vyākulatākulatāṃ kalayāmāsuḥ |<BR>
<BR>
[21] yathā varṇitaṃ pralamba-vadha-vāsara-sambandhi-sandhyām anusandhāya,<BR>
     gopīnāṃ paramānanda āsīd govinda-darśane |<BR>
     kṣaṇaṃ yuga-śatam iva yāsāṃ yena vinābhavat ||[BhP 10.19.16] iti |<BR>
<BR>
[22] asya cābhidheyam idam,<BR>
     tāsāṃ kṛṣṇāvaloke pramada-samuditir na svarūpeṇa vaktuṃ<BR>
     śakyā kintu sva-kārya-sphuraṇa-padatayā kiñcid uddeśam āptā |<BR>
     tad-viśleṣe yathāsāṃ yuga-śataka-daśāṃ yāti kālaḥ kalākhyas<BR>
     tadvat tasyānuṣaṅge yuga-śatam api tad bhāti śaśvat kalābham ||JGc_1,17.17|| [sragdharā]<BR>
<BR>
     kalāpi yadi viśleṣe yugānāṃ śatatāṃ gatā |<BR>
     rātrindivīya-saṅkhyāyāṃ tadā śaṅkāmahe vayam ||JGc_1,17.18|| [anuṣṭubh]<BR>
<BR>
[23] evaṃ sāyam-prātikāvalokana-valataḥ katham api nidāghe' pi kṣapite mayūrān madayitnūnāṃ gadayitnūnāṃ ca stanayitnūnāṃ samāgamaḥ saṃvṛttaḥ | yathā-<BR>
<BR>
     akuṇṭhām utkaṇṭhāṃ niravadhi vitarkyāli-vitatir<BR>
          yadā tāsām agre hari-paricitaṃ vṛttam aruṇat |<BR>
     tadā varṣā jātās taḍid-anugatāmbhoda-valitāḥ<BR>
          pratīpābhāḥ kṛṣṇa-sphuraṇam adhikaṃ hā vidadhire ||JGc_1,17.19|| [śikhariṇī]<BR>
<BR>
     nūnaṃ nidāghena vibhūya jajñe<BR>
santaptir āsāṃ hari-rāginīnām |<BR>
     varṣāsu śāmyed iti saṅginīnāṃ<BR>
nirṇītir āsīd viparīta-rītiḥ ||JGc_1,17.20|| [indravajrā]<BR>
<BR>
     varṣā dvitīyā dadhire' kṣi-nīrair<BR>
          antaḥ sphurat-kṛṣṇa-ghanābhir ābhiḥ |<BR>
     itthaṃ nininduḥ kila te ruvantaḥ<BR>
          svājīvya-varṣānugatāḥ plavādyāḥ ||JGc_1,17.21|| [indravajrā]<BR>
<BR>
     kalāpām āsur etāsu kalāpāś ca kalāpināṃ |<BR>
     smarārdha-candra-bāṇābhā yatraike bhānti conmukhāḥ ||JGc_1,17.22|| [anuṣṭubh]<BR>
<BR>
     varṣāḥ śītalatākarair nija-guṇair āsāṃ manaḥ-śāntatām<BR>
     ānetuṃ kila yad yad atra vidadhuḥ sarvaṃ ca tat pratyuta |<BR>
     dveṣaṃ tā bata menire yad anu ca prāṇālibhiḥ śaṅkitaṃ<BR>
     hanta dviṣṭa-suhṛd-daśeyam uditā hā hā vidheḥ kā gatiḥ? ||JGc_1,17.23|| [śārdūla]<BR>
<BR>
[24] tatra ca gṛha-nigṛhītānāṃ tāsāṃ manaḥ-kathā, yathā-<BR>
<BR>
     kharjarādi-phalaiḥ sukanda-valitair mitraiḥ samaṃ prāvṛṣi<BR>
     prāñcad-vṛṣṭija-vāri-vāriṇi taru-kroḍe' śana-krīḍanam |<BR>
     nīra-prānta-śilāsu tāsu dadhi-yug-bhipsādi sambhojanaṃ<BR>
     dūrād dhenv-anuhūtir apy aghajitā naś cittam ulluñcati ||JGc_1,17.24|| [śārdūla]<BR>
<BR>
yatra ca,<BR>
     ghanāgama-ghanāgame viramitājitonmīlane<BR>
          samasta-jana-śarmadāḥ sapadi khañjarīṭekṣaṇāḥ |<BR>
     amūḥ śuci-ruci-śriyā sva-hṛdi kṛṣṇa-bhāvaṃ gatā<BR>
          hari-vraja-nava-priyās tamasi līnatām āgatāḥ ||JGc_1,17.25|| [pṛthvī]<BR>
<BR>
[25] atra tāsāṃ trāsa-vacanam-<BR>
<BR>
     iraṃmada-radās te' mī nīradā api sarvadā |<BR>
     carvanti kṣauṇi-pṛṣṭha-sthān garjanti kila garvataḥ ||JGc_1,17.26|| [udgīti]<BR>
<BR>
[26] aho, citrīyate seyaṃ prema-gati-vaicitrī yatas tādṛśi ca tad-vṛtte kadācid ānukūlya-spṛśīva śrī-rādhā-stutīnām ādhāratā dṛśyate | [27] yathā tasyās tat paśyantyā bhāvaneyam-<BR>
<BR>
     ayi taḍit tvam asau kva nu kiṃ tapaḥ<BR>
          kiyad aho kṛtavaty asi tad vada |<BR>
     yad imam ambu-dharaṃ hari-vakṣasas<BR>
          tulitam āli gatā ramase sadā ||JGc_1,17.27|| [drutavilambitā]<BR>
<BR>
[28] yatra ca pramādataḥ sā kiñcana procyāpi sakhyām api saṅkocād anyathā prakhāpayāmāsa-<BR>
<BR>
     ahaha paśyata: kṛṣṇa-ghanāghanaṃ<BR>
          prasajatī capalā khalu khelati |<BR>
     smarasi kiṃ nu hareḥ smara-kautukaṃ?<BR>
          nahi nahīdam ṛtor guṇa-varṇanam! ||JGc_1,17.28|| iti | [drutavilambita?]<BR>
<BR>
kadācic ca-<BR>
     meghāgama-samaye' sminn adhigata-haritā dṛśāṃ sampat |<BR>
     haraye spṛhayasi rādhe nahi nahi śādvala-vibhūtaye dviṣati ||JGc_1,17.29|| iti | [udgīti]<BR>
<BR>
[29] atha śrī-kṛṣṇasya dig-darśanaṃ, yathā-<BR>
<BR>
     śikhaṇḍināṃ yā kala-nṛtya-mādhurī<BR>
          śikhaṇḍa-cūḍasya sadātiśarmadā |<BR>
     na sānusandhānam itā tad astu yan<BR>
          mūrdhnaḥ śikhaṇḍaṃ ca jagāma vismṛtim ||JGc_1,17.30|| [upajāti 12]<BR>
<BR>
[30] tad evaṃ suṣṭhu cāpaṣṭhutām anuṣṭhāya gatāyāṃ prāvṛṣi śarad api, yathā-<BR>
<BR>
     āgamiṣyati śarad bhuvi dyavi<BR>
          svacchatāṃ vidadhatīti cintitam |<BR>
     hanta tābhir udaye tadīyake<BR>
          svaṃ dadhe dvi-guṇa-bhāvanāvilam ||JGc_1,17.31|| [rathoddhatā]<BR>
<BR>
     sa-taḍid-vārida-vṛndaṃ nirīkṣya pūrvaṃ yad eva yā taptā |<BR>
     tad apaśyanty api seyaṃ samprati rādhā bhṛśaṃ dūnā ||JGc_1,17.32|| [āryā]<BR>
<BR>
[31] tatra ca rādhā-kṛṣṇayor nakha-lipi-valayita-kisalaya-dala-dvaya-gataṃ padya-dvayaṃ vāyunā parasparaṃ nītam | tad, yathā-<BR>
<BR>
     taḍitaḥ puṇya-śālinyaḥ sadā yā ghana-jīvanāḥ |<BR>
     tena sārdham adṛśyanta, nādṛśyanta ca taṃ vinā ||JGc_1,17.33|| [anuṣṭubh]<BR>
<BR>
     āvṛtim ajahād indur  vilasati haṃsaś ca nīla-kañjaṃ ca |<BR>
     vṛndāvanam anu hā dhig daivaṃ tat tan na dṛśyate tasyāḥ ||JGc_1,17.34|| iti|| [gīti]<BR>
     rādhā-kṛṣṇāv ittham anyo' nyam āptaṃ<BR>
          daivāt patraṃ śaśvad āśliṣya sāśru |<BR>
     antaḥ-śūnya-svarṇa-bimbāntar uptaṃ<BR>
          madhye hāraṃ nāyakaṃ nirmimāte ||JGc_1,17.35|| [śālinī]<BR>
<BR>
[32] atra sakhīnām api svinnatā, yathā-<BR>
<BR>
     jalaṃ kumudam ambujaṃ vidhu-ruciś ca yasyāṃ śarady<BR>
          aho vikasad-ātmatām agamad āśu tasyām api |<BR>
     mano nayanam ānanaṃ daśana-kāntir āsāṃ punaḥ<BR>
          sadā malinatām agād iti kim ālibhiḥ sahyatām? ||JGc_1,17.36|| [pṛthvī]<BR>
<BR>
[33] atra ca varṇitaṃ labdha-varṇair api,<BR>
     āśliṣya sama-śītoṣṇaṃ prasūna-vana-mārutam |<BR>
     janās tāpaṃ juhur gopyo na kṛṣṇa-hṛta-cetasaḥ ||[BhP 10.20.45]<BR>
<BR>
yataḥ-<BR>
     saundaryaṃ tan-nīlimāsau dyutiḥ sā<BR>
          lāvaṇyaṃ tat te ca līlā-vilāsāḥ |<BR>
     pīyūṣa-śrīṇy aṅga-saṅge priyāṇāṃ<BR>
          viśleṣe tāny eva hālāhalāni ||JGc_1,17.37|| [śālinī]<BR>
<BR>
tataś ca-<BR>
     harer gandhavahān sarve jagat-prāṇatayā viduḥ |<BR>
     tad-viyogena tu kṣāmā rāmās tān āśugākhyayā ||JGc_1,17.38|| [anuṣṭubh]<BR>
<BR>
[34] tad evaṃ yadyapy utkaṇṭhāyāḥ parama-kāṣṭhā jātā, tathāpi kācid api kāñcit prati na prakāśayāmāsa | adharmeṇāpi taṃ bhajāni, iti yathā tās tathā kṛṣṇo' pi tatra tā nirvidyā nirvidya khidyate sma |<BR>
<BR>
[35] kṛṣṇas tūpayāntaram apaśyan netra-vikṣepa-vetra-vikṣepa-vitrastānām api tāsāṃ vaśyatām ayātānām āvaśyaka-tad-bhāvanāya vaṃśī-śaṃsana-viśeṣam abhyasyati sma | [36] yathaiva vakṣyate tatra tatra tad evālakṣya tābhiḥ veṇu-vādya urudhā nija-śikṣāḥ iti | [BhP 10.35.14]<BR>
<BR>
[37] atha prathamatas tan-manā nijāgra-janmanā yugalī-bhūya muralī-kalīm āvartayati sma | [38] tatra tu yadā samuddīpita-bhāvāntare vanāntare go-cāraṇe sarva-manaso' py agocarān sahacarān vismāpayann atikānta-guṇa-vrajena nijāgrajena saha svayam aharahaḥ saharṣa utkarṣaṃ pravīṇayan veṇu-śikṣām īkṣayām āsa,|| [39] tadā tāsāṃ tad-rūpa-sphūrtir atīva pūrtim āyātā |<BR>
<BR>
[40] sā ca yathāvad eva, yatas tasya bhāva-vaibhavasya svabhāva evāyam, yad dūrataś ca sva-viṣayaṃ viṣayīkaroti | tathā hi-<BR>
<BR>
     anumāna-gatā tāsām arthāpattiḥ pratīyate |<BR>
     yataḥ kṛṣṇasya dayitās tā eva nyāya-paṇḍitāḥ ||JGc_1,17.39|| [anuṣṭubh]<BR>
<BR>
[41] tatra yāḥ punar atīva snigdhatā-digdha-hṛdayās tad duḥkhataḥ śuṣkatām avāpur na tu punaḥ svaka-duḥkhaṃ puṣkalaṃ menire |<BR>
<BR>
[42] yathā rādhāyā viśākhā lalitā paryāyānurādhā ca, candrāvalyāḥ śaivyā padmā cety-ādayaḥ | tāsu tu tāḥ sva-mātra-niṣṭhatāṃ niṣṭaṅkya svayam eva sa-sauhārdaṃ nija-hārdam āvedayāñcakruḥ | tathāpi tatra prathamaṃ rāma-sahitatā-pihitam eva taṃ lupta-varṇa-padaṃ varṇayāmāsuḥ |<BR>
<BR>
[43] tatra gītaṃ, yathā-<BR>
<BR>
rāmo rāmānuja iti yugalam |<BR>
kṛta-naṭa-veṣatayā paṭu rājati gāyati sakhi-gaṇa-yugalam | [dhruva]<BR>
sarasa-rasālaja-pallava-tallaja-pallavitāmala-śīrṣam |<BR>
nava-yauvana-vana-bījāṅkuram iva dhāvayad-atanu-cikīrṣam ||b||<BR>
vāñchita-piñchāvali-parilāñchita-maṇi-nicayāñcita-keśam |<BR>
dadhad iva hari-dhanur-anugata-tārā-vali-valitāmbuda-leśam ||c||<BR>
valayita-nava-dalad-utpala-karṇika-karṇa-yugādbhuta-śobham |<BR>
latikā kāsāv iti vismayakṛti madhukṛti vinihita-lobham ||d||<BR>
hasta-kamalam abhi kamala-vighūrṇana-ramaṇa-kalā-ramaṇīyam |<BR>
madhupa-gaṇaṃ prati madhu-kaṇa-varṣaṇam akṛta yataḥ kamanīyam ||e||<BR>
mālāmālā-parimala-bali-bali-vapur ali-valita-sadeśam |<BR>
ali-jhaṅkṛti-nuti-kolāhala-vaha-bahula-kutūhala-veśam ||f||<BR>
sitam asitaṃ vapur asitaṃ pītaṃ vasanaṃ yasya ca gītam |<BR>
tad idaṃ yadi gokulam anu gokulam ayati tadāgham atītam ||g|| ||JGc_1,17.40|| | iti |<BR>
<BR>
[44] api tu tasya gokula-sadeśa-pradeśa-praveśa eva sarveṣām abhiniveśa-hetuḥ, yataḥ-<BR>
     cakṣur-bhājāṃ phalam idam aho yad vrajasya praveśe<BR>
     gobhiḥ sākaṃ sakhi-valayitaṃ dṛśyate bhrātṛ-yugmam |<BR>
     yugme tasmin laghur iha mukhāmbhojam asmin muralyā<BR>
     dīptiḥ kiñcin nigamana-kalāśāli netraṃ ca tatra ||JGc_1,17.41|| [mandākrāntā]<BR>
<BR>
[45] atra caiva dhvanitam-<BR>
<BR>
     dhāmāgatasya samaye sakhi-dhenu-saṅgi<BR>
          saṅgāyato viharato harataś ca tasya |<BR>
     kiñcid vimṛgyad iva cañcalatāñci-tāraṃ<BR>
          hārāṇi-netram anu vidhyati mānasaṃ naḥ ||JGc_1,17.42|| [vasantatilakā]<BR>
tasmāt-<BR>
     sā kila kulajā kulajā nayane tasyāḥ paraṃ nayane |<BR>
     veṇu-vinodī madanaḥ sa bhavati yasyāḥ svayaṃ madanaḥ ||JGc_1,17.43|| [upagīti]<BR>
<BR>
[46] tad evam aghadamanena tāsāṃ krama-paramparātaḥ parasparaṃ sva-viṣayābhilāṣa-vyañjanā-sañjanaṃ kiñcil lajjā-paryayam ācarya tādṛśa-ramya-sva-vidyā-bala-tāratamya-viduratayā vidūrato' pi tam avadhārya para-parataḥ parārdhyaṃ samardhyamānāṃ punar veṇu-śikṣāṃ vilakṣaṇī-kurvatā saṅkarṣaṇaḥ kevalaṃ lakṣyāya kalpayāñcakre | yatra hi sarvam eva yugapan mugdhatā-digdhaṃ babhūva |<BR>
<BR>
[47] yatra śrī-vraja-devībhir api nija-bhāva-vyaktiṃ śaṅkamānābhiḥ saṅkarṣaṇaṃ lakṣyaṃ vidhāya tad varṇayāmāse, yathā-<BR>
<BR>
     veṇoḥ śikṣām atha racayator dhenu-rakṣādi-lakṣyān<BR>
     nānāraṇyaṃ prati viharator bibhrator yaṣṭi-rajjū |<BR>
     stambhaṃ lole calanam acale kurvator atyapūrvaṃ<BR>
     bhrātror āsīd bata tanu-bhṛtāṃ dharmato vaiparītyam ||JGc_1,17.44|| [mandākrāntā]<BR>
<BR>
[48] atra caivaṃ dhvanitam-<BR>
<BR>
     nūnam evaṃ vidadhatoḥ sarveṣāṃ dharma-paryayam |<BR>
     kṛṣṇo' mūlam asau cāsmad-dharmam unmūlayiṣyati ||JGc_1,17.45|| [anuṣṭubh]<BR>
[49] tad evaṃ bhrātṛbhyāṃ saṅgāne yugapad eva sarveṣāṃ mohanam ūhamānenānujena vicāritam-[50] hanta tāsām eva mohanākarṣaṇe suṣṭhu mamābhīṣṭe, tatrāpi rādhābhidhāyāḥ | tasmāt pṛthag bhavan pṛthag eva yathā jīvānāṃ jātir yathā-yuktaṃ tayor dvayam ekaṃ vā vahati, kramaśo vyaktir api, tathā śikṣārthaṃ prayatiṣye | tac ca tat-tan-mātrātiśayitābhīpsita-svarādi-marma-samudbhāvanayā sambhaviṣyati iti |<BR>
<BR>
[51] tad evaṃ vicārayatā tena parīkṣā-paryālocanārtham uttaram uttarāṃ vaśyatām atītatarāṇy avarāṇi sattvāni kramaśaḥ sva-vaśatām ānītāni, tathāpi tat-preyasībhiś citta-kṣobha-mātraṃ tu lebha eva |<BR>
<BR>
[52] tatra yathā prathamato gāḥ prati tad-gānam avakarṇitam, tathā varṇitam, yathā-<BR>
<BR>
     harer vaktraṃ veṇu-dhvani-miṣatayā varṣati sudhāṃ<BR>
          pibaty etāṃ gavyā yad anu rasanā-karṇa-yugalam |<BR>
     ahāsīt prastabdhā nija-viṣayam anyā tu rasanā<BR>
          kim etat kiṃ naitad bhavati kim ivaitat kim iti vā ||JGc_1,17.46|| [śikhariṇī]<BR>
<BR>
[53] atrāpi dhvanitam idam-<BR>
<BR>
     gavām asmākaṃ ca śravaṇam anu veṇoḥ samadaśā<BR>
     yadapy eṣā jātā tadapi kila bhedo vilasati |<BR>
     amūs tad-vaktenduṃ sapadi kalayanti pratipadaṃ<BR>
     vayaṃ naitad vidmaḥ kva bhavati yuge tasya kalanam ||JGc_1,17.47|| [śikhariṇī]<BR>
<BR>
[54] athāpare-dyuś cāparāṃ śikṣām adhikṛtya vanyāny api sattvāni samāhṛtya mohitāni, yathā-<BR>
<BR>
     vaṃśaḥ so' yaṃ tu vītaṃsaḥ kaṃsa-śatror itīyate |<BR>
     tena śaṃsanato yānti vidhvaṃsaṃ mṛga-pakṣiṇaḥ ||JGc_1,17.48|| [anuṣṭubh]<BR>
<BR>
[55] tad api tābhir udbhāvitam, yathā-<BR>
<BR>
     vṛndāraṇyaṃ prathayati bhuvaḥ kīrtim atra svayaṃ hi<BR>
          śrīmān kṛṣṇo viharati padāmbhoja-lakṣmīṃ vitanvan |<BR>
     veṇor vādye naṭana-ghaṭanaṃ barhiṇaḥ sabhya-bhāvaṃ<BR>
          vanyāḥ sarve yayur iti sadā raṅgatāṃ yaj jagāma ||JGc_1,17.49|| [mandākrāntā]<BR>
<BR>
[56] atra cedaṃ dhvanitam-<BR>
<BR>
vṛndāraṇyasya puṇyaṃ vrajitum iha na naḥ śaktir astīti cāstāṃ<BR>
yad barhyādyāś ca bhānti pratipada-sukṛta-prodayād asmad-arhyāḥ |<BR>
gṛhyāṇāṃ gṛhyakāḥ smaḥ sphuṭam iha tad alaṃ gṛhyakebhyaś ca garhyās<BR>
te tasya svairam īkṣāṃ vidadhati na tad-ābhāsam aṇv apy ayāma ||JGc_1,17.50||[sragdharā]<BR>
<BR>
[57] atha dināntare' pi tebhyo vicchidya hariṇyas tathā kṛtāḥ | tac ca pūrvavat tābhir varṇitam-<BR>
<BR>
     āścaryaṃ sakhi kṛṣṇasāra-dayitā-vṛndaṃ milad-bhartṛkaṃ<BR>
     jātyā mūḍham api vyatītya bhavatīr apy evam īhāṃ dadhe |<BR>
     śrutvā veṇu-kalaṃ hariṃ prati gatis tad-rūpataś citratā<BR>
     tasyāpy arcanam ullasat-praṇayatas tatrāpi netrāñcalaiḥ ||JGc_1,17.51|| [śārdūla]<BR>
<BR>
[58] dhvanitam apīdam-<BR>
<BR>
     vayaṃ jātyā nāryaḥ puru-guṇavatām ādṛtatamās<BR>
     tathā bhartāras tat-praṇaya-naya-siddha-vraja-bhuvaḥ |<BR>
     hariṇyo nedṛśyas tadapi patibhis taṃ yayur aho<BR>
     dhig asmān duṣpuṇyā dadhima nahi tāsām api tulām ||JGc_1,17.52|| [śikhariṇī]<BR>
<BR>
[59] dināntare tu viśiṣya vihaṅgamās tathā-bhāvaṃ gamitāḥ, tatra ca tābhir abhihitaṃ,<BR>
<BR>
     asmin vane tu vihagā munayaḥ pradiṣṭāḥ<BR>
          kṛṣṇas tu tad-gurur iti pratataṃ pratīmaḥ |<BR>
     naivānyathā tad amunā kimapi pragītaṃ<BR>
          mauna-vratena śṛṇuyuḥ parito niviṣṭāḥ ||JGc_1,17.53|| [vasantatilakā]<BR>
<BR>
[60] atra tu sa-nirvedaṃ dhvanitam-<BR>
<BR>
     yasmād asau munis te ca munayaḥ sarvataḥ sthitāḥ |<BR>
     tasmāt kāñcit spṛhām atra nāñcitāṃ kartum arhatha ||JGc_1,17.54|| [anuṣṭubh]<BR>
<BR>
[61] atha dināntare devyo' pi tathā kṛtāḥ, tatra tābhir varṇanaṃ, yathā-<BR>
<BR>
     veṇūdgāna-guṇena tasya paritaḥ kṛṣṭe vimānotkare<BR>
     devyo rūpa-vilāsa-mohana-kalām āsādya mohaṃ gatāḥ |<BR>
     yatredaṃ na viduḥ kim etad abhitaḥ pūrvaṃ śrutaṃ vīkṣitaṃ<BR>
     veti srastam abhūt kacādi kim u vā naivety api prāyaśaḥ ||JGc_1,17.55|| [śārdūla]<BR>
<BR>
[62] atra ca dhvanitam-<BR>
<BR>
     hanta devyo' pi yatraitām avasthām āpur añjasā |<BR>
     tadīya-vraja-bhū-bālā varākyas tatra kā vayam? ||JGc_1,17.56|| [anuṣṭubh]<BR>
<BR>
[63] tad evaṃ cetanāṃs tathā vitatha-cetanān vidhāyācetanān api cetanān ivācaritum ārabhate sma | acala-maryādayā paryāptāḥ sphuṭam amūr ākraṣṭum acetanatām atikramyāpi duḥśakā iti |<BR>
<BR>
[64] tatra nadī-caritaṃ tābhir evaṃ vicāritam-<BR>
<BR>
     dvīpinyaḥ śravaṇena veṇu-raṇiteḥ stambhaṃ gatāḥ sabhramāḥ<BR>
     phullat-pūratayā sphurad-ghana-rasā haṃsādi-gīḥ-śiñjitāḥ |<BR>
     unmaryāda-daśām itā muraripuṃ dūre' bhisṛtyāgatā<BR>
     bhaṅgālola-bhujaiḥ saroja-valayas tasyāṅghri-yugmaṃ dadhuḥ ||JGc_1,17.57|| [śārdūla]<BR>
<BR>
[65] atra cedaṃ dhvanitam-<BR>
<BR>
     nadyaḥ sindhu-pati-vratā hari hari pratyakta-maryādikās<BR>
     taṃ vidrutya milanti ced ahaha kā dīnās tadānīṃ vayam? |<BR>
     kintu svairam amūr udūḍha-sukṛtā nāsmāsu tat-tulyatā<BR>
     svalpāpīti nivṛttir eva sukhato yuktāthavā duḥkhataḥ ||JGc_1,17.58|| [śārdūlavikrīḍitam]<BR>
<BR>
[66] dināntare cāmbhoda-varṇanaṃ, yathā-<BR>
<BR>
     murārer ambhodaḥ suhṛd iti na vā kevala-rucā<BR>
          svasādṛśyāt kintu vyatikṛta-hitatvād api sadā |<BR>
     asau mallāreṇa prabalayati taṃ veṇu-januṣā<BR>
          sa cāyaṃ chāyābhiḥ praśamayati tāpaṃ tad-upari ||JGc_1,17.59|| [śikhariṇī]<BR>
<BR>
[67] atra ca dhvaniḥ-<BR>
<BR>
     haṃho paśya jaḍo' pi vārida-cayaḥ sarvopari sthāyy api<BR>
     cchāyābhiḥ svarasaiś ca taṃ paricaraty antaścara-premataḥ |<BR>
     kaṣṭaṃ suṣṭhu vayaṃ tad-eka-śaraṇa-prāṇa-sthitiṃ-manyatā-<BR>
     gaṇyās tasya vinā tu sevanam amūr jīvāma dhig jīvitam ||JGc_1,17.60|| [sragdharā]<BR>
<BR>
[68] aho, śilāmayy api śailajātiḥ sukham evaṃ bhajate, yathā-<BR>
<BR>
     śrīmān govardhanādriḥ sphuṭam ayam abhitaḥ śrī-harer dāsa-varyaḥ<BR>
     kṛṣṇe rameṇa yasmāt tam anu muralikā-vādanāyādhirūḍhe |<BR>
     labdhair yaḥ sāttvikābhaiś caraṇa-sarasija-sparśajair aṅkurādyaiḥ<BR>
     sarvāṅgīna-dravair apy anuga-sakhi-dhanaṃ sevate taṃ cirāya ||JGc_1,17.61|| [sragdharā]<BR>
<BR>
āstāṃ govardhanādreḥ pulaka-mukha-daśā śrūyatām anyad etat<BR>
citraṃ cen na pratītir bhavati kila girau dṛśyatāṃ cāparatra |<BR>
yaḥ snigdhatvaṃ samantād dadhad iha muralī-gānataś cikvaṇākhyām<BR>
āgād yatrāsti sākṣi pratipadam uditaṃ kṛṣṇa-mukhyāṅghri-cihnam ||JGc_1,17.62||[sragdharā]<BR>
[69] atra cedaṃ dhvanitam-<BR>
<BR>
     mahatāṃ padavīm āptuṃ vāñchā yadyapi dhṛṣṭatā<BR>
     tathāpy anugatis teṣāṃ bhāti ced asti dṛṣṭatā ||JGc_1,17.63|| [anuṣṭubh]<BR>
<BR>
[70] tad evaṃ tāsām atasmiṃs tad-bhāvanāṃ bhāvayann unmāda-daśā-vaśatāṃ parikalayya vihvala-hṛdayaḥ sadayatayā sa madhukaṇṭhaḥ kṣaṇaṃ gadgada-kaṇṭhaḥ saṃvastrita-mukhaḥ samasta-manyu-nyasta-nijāsukhaḥ puru ruroda, anūditavāṃś ca śrī-rādhā-nibaddham abaddhaṃ padyam ekam-<BR>
<BR>
veṇoḥ puṇyam atīva hanta yad asāv astrī ca tasyādharaṃ<BR>
gopīnāṃ svam api hriyaṃ pariharan śaśvat pibann ardati |<BR>
tṛptyā chardi-nibhād amuṣya raṇitān nadyo' pi phullanty amūr<BR>
yad-vaṃśyā naga-jātayo' pi madhubhir bāṣpaṃ madād bibhrati ||JGc_1,17.64|| [śārdūla]<BR>
<BR>
[71] dhvanitaṃ cedaṃ-<BR>
<BR>
yāce' haṃ vaṃśa-dehaṃ na tu kulaja-vadhū-deham ādye hi kṛṣṇas<BR>
tṛṣṇag-bhāvena sajjan bahu-ruci viharan durlabhaḥ syāt paratra |<BR>
vaṃśī-bhāve cid-aṃśa-praśamana-vaśatā-vismṛtātmā yadi syāt<BR>
tena jñāyeya seyaṃ mama viraha-dutā dārutām āgateti ||JGc_1,17.65|| [sragdharā]<BR>
<BR>
[72] tataś cetasi cedaṃ vicāritaṃ-<BR>
<BR>
gaṇḍaṃ cumbasi kuṇḍala-stham akari tvaṃ tasya vaṃsi tvam apy<BR>
āsyaṃ prekṣi tathāṅgam aṅgam asakṛn māle tvam āliṅgasi |<BR>
tad yuktaṃ yad atīta-sarva-vidhikā yūyaṃ, vayaṃ tu sphuṭaṃ<BR>
hā tat-tad-vidhi-bhāg-vicāra-hatakenābhīpsitād vañcitāḥ ||JGc_1,17.66|| [śārdūla]<BR>
<BR>
aho sumanaso muktā vajrāṇy api harer uraḥ |<BR>
na tyajanti vayaṃ tatra kā vā smara-vaśāḥ striyaḥ? ||JGc_1,17.67|| [anuṣṭubh]<BR>
     cen na saṅgam aparasya vidhatte<BR>
          śyāma eṣa na tu tarhi dunomi |<BR>
     aṅkapālayati hā gata-śaṅkaḥ<BR>
          saṅginaḥ katham idaṃ kalayāmi ||JGc_1,17.68|| iti | [svāgatā]<BR>
<BR>
[73] tad etat-paryantam antara-sparśi-rāga-parīte tasya veṇu-gīte ko' pi sambhramaḥ sarvam eva vrajaṃ nighnaṃ kurvan vighnam ācarati sma | [74] sa tu prātaḥ prastoṣyate | ity añjaliṃ baddhvā punar uvāca-<BR>
<BR>
     asya tvadīya-kāntasya rādhe jānāti ko' pi na |<BR>
     prayāsābhyantara-sthāyi-tvan-nimitta-prayāsatām ||JGc_1,17.69|| [anuṣṭubh]<BR>
<BR>
[75] tad evaṃ kathāyāṃ samāpta-prathāyāṃ sarve yathā sva-svāvāsam āsannāḥ |<BR>
<BR>
iti śrī-śrī-gopāla-campūm anu<BR>
veṇu-śikṣā-miṣa-preyasī-bhikṣā nāma<BR>
saptadaśaṃ pūraṇam<BR>
 ||17||<BR>
<BR>
<BR>
*************************************************************<BR>
<BR>
(18)<BR>
<BR>
atha aṣṭadaśaṃ pūraṇam<BR>
<BR>
gotrabhid-garva-khaṇḍana-<BR>
govardhana-gotra-māna-vardhanam<BR>
<BR>
<BR>
     atha prabhāte sadasi vrajeśitur<BR>
          mahā-prabhāveṣu vibhāta-paṅktiṣu |<BR>
     ānarccha sāmodam udaśru-kaṇṭhatāṃ<BR>
          sa snigdhakaṇṭhaḥ kathayāmbabhūva ca ||JGc_1,18.1|| [upajāti 12]<BR>
<BR>
[1] atha tasminn āśvināvaśeṣe labdha-viśeṣe yajña-yogya-veśe vrajād bahiḥ pradeśe sarva eva parvaṇā sāndrānanda-vrajā iva sa-prajāḥ vrajendrādayaḥ sambhrāntāśaya-prāyatayā carantaḥ surendra-yāga-yogam ācarantaḥ sthānādi-sañceṣkriyamāṇān ādiśantaḥ sva-sva-vasatiṃ vihāya vasatiṃ bahir vasanti sma |<BR>
<BR>
[2] tadā ca kadācid ekasyāṃ sandhyāyāṃ gocāraṇa-bhū-bhāgataḥ samāgataḥ saṅkarṣaṇa-sahacāritayā labdha-harṣaḥ sa-kutuka-tṛṣṇaḥ śrī-kṛṣṇas tadīya-caritam ālocitavān | tatraiva ca prabhūta-kutukākuta-sambhūtatayā vasati sma |<BR>
<BR>
[3] tad api ca yad api pūrva-pūrva-saṃvatsareṣu dṛṣṭam ity apūrva-dṛṣṭaṃ na bhavati, tathāpi samprati prauḍhatāprakāśataḥ śatamanyuṃ prati manyuṃ janayan janakādiṣu praṇaya-kopaṃ jñāpayann ajñānata iva jijñāsāñcakre | yadyapi śataparva-pāṇir evaṃ garvāyate, ete gopālana-kārakāḥ ke varākāḥ? nikhila-loka-lokapāla-pālakasya mama dakṣa-mukhyāḥ prajāpatayaḥ svīya-manvantara-pati-prabhṛtayaḥ pṛthivī-patayaḥ kamalajanma-janma-pradhānā munīśānā yajamānā virājantetarām iti, tathāpy ete mat-pitṛ-puraḥ-sarās tatra bhaktim atiriktīkurvanti iti |<BR>
<BR>
[4] atha spaṣṭīkṛta-gaurava-sauṣṭhavam antaḥ-kaṣṭa-parāmṛṣṭaṃ pṛṣṭavān-<BR>
<BR>
     kathyatāṃ vaḥ pitaḥ ko' yaṃ sambhramaḥ samupāgataḥ? |<BR>
     yajñārtho yadi devaḥ kaḥ? pramāṇaṃ kiṃ, phalaṃ ca kim? ||JGc_1,18.2|| [anuṣṭubh]<BR>
<BR>
[5] vrajeśvare tu jñāna-pūrvaka-praśna-vijñānatas tad-abhiprāyaṃ prāyaḥ pratipadya sadyaḥ prativacanam adattavati, punar lālyatocita-bālyato dīnatā-dhīnam ivovāca-<BR>
<BR>
     yathā vidhātuṃ bhavatāṃ tathā śrotuṃ ca naḥ spṛhā |<BR>
     ubhayeṣāṃ yatas tatra viśeṣāśrayatā-sthitiḥ ||JGc_1,18.3|| [anuṣṭubh]<BR>
<BR>
[6] atha, kim asmābhir vyaktaṃ vaktavyaṃ gotrabhit-satraṃ prati, kiṃ vāyaṃ vatsaḥ pratipatsyete iti vicikitsati tāta-pāde tad eva kiñcid atiriktaṃ vyaktam iva kartum icchati sma | [7] yathā ca, tāta, sarvatra nipuṇānāṃ vaijñānikānāṃ bhavatāṃ putrā vayaṃ na tāvad gocārakatā-mātra-paryavasita-paryālocanāḥ, kintu kiñcit kiñcij jñāna-nītiṃ dharma-rītim api pratipadyāmahe iti vyañjanayā mañju vadati sma-<BR>
<BR>
     sarva-kṣetra-prājña ekaḥ parātmā<BR>
          tasmin jīvāḥ santi naivātibhinnāḥ |<BR>
     etad-vijñāḥ sādhavo vidvad-ijyās<BR>
          tasmād eṣāṃ gopanaṃ naiva yuktam ||JGc_1,18.4|| [śālinī]<BR>
<BR>
     yogināṃ matam etac cen nītir apy avadhāryatām |<BR>
     udāsīno' rivad varjyaḥ suhṛd ātmaiva sammataḥ ||JGc_1,18.5||     yady eṣa panthā dharmasya so' pi nāsty avicārataḥ |<BR>
     tatra yad viduṣaḥ siddhir bhaven nāviduṣaḥ kvacit ||JGc_1,18.6||     dharmo vaidika eveṣṭau laukikaḥ kvāpi dṛśyate |<BR>
     bhavadbhiḥ kas tayor eṣa viśeṣatvena sammataḥ? ||JGc_1,18.7|| [anuṣṭubh]<BR>
<BR>
[8] tad evaṃ sva-sutasya suparva-pati-māna-carvaṇāyāvirbhavantaṃ sarva-mata-jñatā-garvam akharvam ālocayann, apūrvatayā bhāvanāṃ kurvāṇas tena ca nija-pakṣasyāpekṣaṇīyatāṃ lakṣayann, idaṃ vraja-patir upakṣiptavān-<BR>
<BR>
     dharmo' yaṃ laukikas tāta yadyapi syād athāpy asau |<BR>
     yuktatvād api cāmnāyād āmnāyaja iveṣyate ||JGc_1,18.8||     ya indro devatātra syāt parjanyaḥ sa tu sarvavit |<BR>
     tasyārcanaṃ kulāyātam asmākaṃ ketanaṃ matam ||JGc_1,18.9|| [anuṣṭubh]<BR>
<BR>
[9] kṛṣṇas tad etat karma karma-pradhānatayā varṇyamānaṃ tad uttaram ākarṇya vāsava-hrāsa-vāsanayā karma-kāṇḍa-paṇḍitaṃ-manyānāṃ matam anusṛtya devatā-khaṇḍanam āha-<BR>
<BR>
     svataḥ karma-vaśād evādātuṃ karmānusāriṇaḥ |<BR>
     īśaś ced asti karmānugāmy asau kā nu devatā ||JGc_1,18.10||     sarvaṃ tad bhasmani hutaṃ para-tantre yad arpaṇam |<BR>
     gārhapatye hutaṃ tat tu yad ātmātmīya-poṣaṇam ||JGc_1,18.11||     tasmād ābhīra-vaiśyatvād aghnyāsevā tu naḥ kṛtiḥ |<BR>
     devatā yadi manyeta mantavyā sā tad-āśrayā ||JGc_1,18.12|| [anuṣṭubh]<BR>
<BR>
[10] atha śatamanyor api parjanyatayā tad-āśrayatvam āśaṅkya sāṅkhya-saṅkhyāvatāṃ matāt pratyācacakṣe-<BR>
<BR>
     rajo-bhūr yavasādy-arthas tasmān nendro gavāśrayaḥ |<BR>
     kintu govardhanākhyāna-kṣauṇī-bhṛd yaḥ sa eva saḥ ||JGc_1,18.13||     nijājīvyatayā gāvaḥ kulāgatyā ca bhū-surāḥ |<BR>
     āśrayatve samakṣatvaṃ yānty ete na divaukasaḥ ||JGc_1,18.14|| [anuṣṭubh]<BR>
<BR>
[11] tatra matāntaraṃ vitaṇḍā-paṇḍitānāṃ matena khaṇḍayati-<BR>
     āptavāg anumānaṃ ca pratyakṣād eva gamyate |<BR>
     tasmāt pratyakṣam eva syāt pramāṇaṃ sarva-mardakam ||JGc_1,18.15||     tasmād gavāṃ brāhmaṇānām adreś cārabhyatām mahaḥ |<BR>
     aindrair nirmīyatāṃ seyaṃ tri-karmī haviṣāṃ kulaiḥ ||JGc_1,18.16||     homo yadi vidhātavyo vahnim uddiśya hūyatām |<BR>
     āśrayaḥ sa hi sarveṣāṃ pratyakṣaś cānubhūyate ||JGc_1,18.17||     atha viprāḥ prīṇanīyā dattvā dhenūḥ sadakṣiṇāḥ |<BR>
     svabhāva eṣa bhavatāṃ vidhi-kiṅkaratā nahi ||JGc_1,18.18|| [anuṣṭubh]<BR>
<BR>
     annaṃ dattvā brāhmaṇādiśvapākānt-<BR>
          ebhyaḥ śvabhyo' py atra gobhyas tṛṇāni |<BR>
     kṣauṇī-bhartre dīyatām annakūṭo<BR>
          yasmād eṣo' py anna-kūṭābhidhaḥ syāt ||JGc_1,18.19|| [śālinī]<BR>
<BR>
[12] tad evaṃ śvapāka-śva-paryantebhyaḥ pradātavyaṃ, na tu pākaśāsanāyety abhipretya sarvān nirvacanekṛtya pratyekaṃ pravartayan prāha-<BR>
<BR>
     bhuktvā vastrālepa-veśān gṛhītvā<BR>
          vipraṃ vahniṃ gāṃ parikrāmatādrim |<BR>
     nātrāpy aṅghri-krāmitāvaśyakatvaṃ<BR>
          svacchandatvād yānam apy atra diṣṭam ||JGc_1,18.20|| [śālinī]<BR>
<BR>
     ye vā kratubhujo' py atra janās te syur janāv iha |<BR>
     suparvāṇaḥ sumanaso nirjarāś ca surā iva ||JGc_1,18.21|| [anuṣṭubh]<BR>
<BR>
kiṃ ca-<BR>
     āḍhyaṅ-karaṇī subhagaṅ-karaṇī tadvat priyaṅ-karaṇī |<BR>
     śrī-govardhana-pūjā-nāmnī vidyā parisphurati ||JGc_1,18.22|| [upagīti]<BR>
     govardhana-giri-yajñāvajñā tu gotrabhit-pūjā |<BR>
     andhaṅ-karaṇī palitaṅ-karaṇī nagnaṅ-karaṇy api ca ||JGc_1,18.23|| [upagīti]<BR>
<BR>
[13] tad evam agrajamukhaṃ nirīkṣya mṛdu hasitvā punaḥ sādaram āha sma-<BR>
<BR>
     ity etan me bāla-bhāvena buddhaṃ<BR>
          go-viprādi-prepsitaṃ mad-dhitaṃ ca |<BR>
     yuṣmabhyaṃ ced rocate tarhi śīghraṃ<BR>
          kāryaṃ vighnaḥ syād vibhinna-praveśe ||JGc_1,18.24|| [śālinī]<BR>
<BR>
     sarvaṃ yan-mānasaṃ vācikaṃ vā<BR>
          yuṣmadṛgbhiḥ sādhyate kāyikaṃ vā |<BR>
     nityaṃ tat tad dṛśyate man-nimittaṃ<BR>
          tasmād etan mad-dhitatvād vidheyam ||JGc_1,18.25|| [śālinī]<BR>
<BR>
     anunmattaḥ svataḥ sarvaṃ vetti svīyaṃ hitaṃ pitaḥ |<BR>
     no ced vetti na ca brūte brūte ced vetti niścitam ||JGc_1,18.26|| [anuṣṭubh]<BR>
<BR>
[14] tad etad vipralambha-lambhanam apy akliṣṭa-varṇana-viśiṣṭam ākarṇya tan-mukhaṃ ca nirvarṇya, tad eva savarṇair asavarṇair apy adhi parvam āgataiḥ sarvakair nirṇinye | tathā hi-<BR>
<BR>
     preṣṭhaḥ kiñcid yad bravīti pratītiṃ<BR>
          sarveṣāṃ tad yāti nūnaṃ ruciṃ ca |<BR>
     tac ced aṇv apy arhitaṃ tarhi kiṃ vā<BR>
          vācyaṃ tasmāt te' py amanyanta tadd hi ||JGc_1,18.27|| [śālinī]<BR>
[15] tad etad avadhārya madhukaṇṭhas tv amukta-kaṇṭhaṃ parāmṛśati sma, ced apy ativedaḥ suvicāratā-naśvaraḥ so' yam anīśvara-vādaḥ kṛta-vakra-bhāva-cakra-śakra-parābhava-kautuka-tātparya-mātra-pātratayā tena prayuktaḥ, kintu na pravṛtti-virodhi-pātratayā; tathāpi tatra mitratāticitratayā labdha-nigama-visrabdha-sarva-puruṣārtha-sārtha-śiromaṇi-rūpa-svarūpeṣu teṣu vraja-bhūpeṣu nāyuktaḥ | īśvara-jñāna-gurubhir api tad-bhāvam eva pari sarvopari-purutā-parāmarśāt | yathoktam-<BR>
<BR>
     aho bhāgyam aho bhāgyaṃ nanda-gopa-vrajaukasām |<BR>
     yan-mitraṃ paramānandaṃ pūrṇa-brahma sanātanam ||[BhP 10.14.32] ityādi |<BR>
<BR>
[16] tataḥ kautuka-cāritayāpi tena yad vicāritam iva sampadyate, tad api pāramārthya-varyatayā paryavasyatīty evam aho parama-maho-vara-kara-svabhāva-dhāraḥ so' yaṃ vraja-dharā-pati-vaṃśa-janmā śaśadharaḥ iti |<BR>
<BR>
[17] atha spaṣṭaṃ cācaṣṭa-tatas tataḥ?<BR>
<BR>
[18] snigdhakaṇṭha uvāca-tataś ca dīpāvalīnāmānam amāvāsyām anu dīpāvali-bali-kautukaṃ pratipadya pratipat-prātas tu viśrambhataḥ paramāśrayatām āśrayamāṇair amībhir yathā tena vihitaṃ tathā vihitam |<BR>
<BR>
[19] tatra ca mukhya-kalpa-kalpanāya vicitra-citra-vitāna-patākādibhiḥ sarva-sukha-saṃvardhanasya śrī-govardhanasya kūṭa-maṇḍalaṃ maṇḍayitvā, yathāvidhi nirbandha-sādhita-sādhu-gandha-bandhura-pādyādi-prāgrya-sāmagrībhir abhisabhājya, tam abhi prājya-caraṇācalavad ājya-prāghāra-nirjharāś citra-varṇa-vyañjana-vyañjita-dhātu-rañjanāḥ, dugdha-taṭinī-saṅkaṭitā dadhi-taḍāga-saṅghaṭitāḥ sampannam anna-kūṭāḥ saṅghaṭṭayya nikaṭād upaḍhaukayāmāsire | yeṣāṃ prāg-bhāvenāpūpikaṃ śāṣkulikam ityādi bhūyiṣṭha-niṣṭhāna-kūṭa-nāmnā sthānāny api ciram āmnātāni |<BR>
      nānā-vādyaṃ loka-kolāhalāḍhyaṃ<BR>
          svargaṃ bāḍhaṃ vyānaśe tatra satre |<BR>
     yat tad deva-kṣmāpater āśvineyau<BR>
          nirṇinyāte karṇa-śūle nidānam ||JGc_1,18.28|| [śālinī]<BR>
<BR>
     sṛṣṭeṣv adrer anna-kūṭeṣv analpaḥ<BR>
          kṛṣṇākāraḥ kaścid āvirbabhūva |<BR>
     alpīyastvaṃ kevalaṃ bheda-buddher<BR>
          yasmāt kṛṣṇe kāraṇatvaṃ jagāma ||JGc_1,18.29|| [śālinī]<BR>
<BR>
[20] taṃ ca prathamaṃ vasundharādhara-śilā-sandhitaḥ samedhamāna-sphurad-utsedhaṃ prekṣākāriṇaḥ samutprekṣāmāsuḥ-<BR>
<BR>
     pīta-śyāmā kiṃ prabhā? kiṃ taḍitvān?<BR>
          kiṃ vā dhātu-dyoti-bhūbhṛd vibhāti? |<BR>
     suṣṭhūttiṣṭhan kiṃ svid etad bakījin-<BR>
          mūrti-vyūhaḥ sphūrtim atrātanoti? ||JGc_1,18.30|| [śālinī]<BR>
<BR>
     kāya-prāyata-bhājitāñjana-girir vastrāṇi sandhyābhrajid<BR>
     vistāra-dyutimanti veṣamaṇayaḥ sūryādi-jetṛ-prabhāḥ |<BR>
     uttaṃsā vara-puṣpa-bhāra-balavac-chākhā-sahasrāṇy aho<BR>
     yasya kṣmādhara-deva eṣa kurute netrāṇi citrāṇi naḥ ||JGc_1,18.31|| [śārdūla]<BR>
<BR>
[21] tataḥ sa tu caturānana-cāturī-cālana-caturaḥ kṛṣṇa-nāmnā madhuraḥ sa-praśrayaṃ papraccha-bhagavan, ko bhavān? iti |<BR>
<BR>
[22] devas tu nirghoṣa-nibha-ghargharita-svareṇābhra-bhramaṃ prathayann, arthena tu tam anyathayan vacaḥ pracārayām āsa, pūrvitākharvavat-parvan! parvataḥ so' yam aham asmi iti |<BR>
<BR>
[23] tad etad avadhārya devāry-amitraḥ śrīdāmādi-mitraḥ sva-bhujau prasārya visphūryamāṇa-kolāhalānargalaṃ gopa-vargaṃ nivārya, namaskāryaḥ khalv asau yasmāt karuṇā-vyagratā-jāgran-mahā-vigraha-samagra-vigraha-prakāśa-grahilatayā pratyakṣa-pratyayam eva sa eva devaḥ pratyavaruddhavān iti sarvān praty akharvāṃ vācam uvāca |<BR>
<BR>
[24] uktvā cākhaṇḍa-daṇḍavan-natiṃ kurvati sahasa-smita-pūrvaje tasmin vismita-manasaḥ sarva eva prati parvataṃ tathākurvata | kṛtvā ca śraddhayā baddhāñjaliṣu tadāvaliṣu sarva-sukha-vardhanaḥ sa govardhanaḥ punar uvāca-<BR>
<BR>
     nānya-devavad asmākaṃ<BR>
bhedaṃ yuṣmad vicakṣmahe |<BR>
     tat paśyata bhaved dattaṃ<BR>
pratyakṣaṃ bhuṅkṣmahe vayam ||JGc_1,18.32|| [anuṣṭubh]<BR>
<BR>
[25] tad etad uktvā ca-<BR>
<BR>
     annāny āḍhaka-koṭi-taṇḍula-kṛtāny ādāya tad-vyañjanāny<BR>
     apy eṣa pratikūṭam eka-kavala-prāptānnam ādat tathā |<BR>
     madhyaṃ madhyam anuprakṛṣya tu yathā nīraṃ piban palvalān<BR>
     kuṇḍāny āśu sarāṃsi kiṃ ca sarito ninye kṣayaṃ sarvataḥ ||JGc_1,18.33|| [śārdūla]<BR>
<BR>
     yadā grāsāya sa karaṃ prasārayati cāgrataḥ |<BR>
     tadā sarve dravanti sma sarvataś caṭakā iva ||JGc_1,18.34|| [anuṣṭubh]<BR>
     madhye-kṛtya vyañjanāny anna-kūṭaṃ<BR>
          grāsaṃ grāsaṃ pāṇinā dakṣiṇena |<BR>
     tarjanyāsāv uddiśan vāmayā taṃ<BR>
          śakraṃ lolat-prānta-gatyā jahāsa ||JGc_1,18.35|| [śālinī]<BR>
<BR>
     doṣṇas tasyāśv atiparimiti-grāsa-hetoḥ prasāre<BR>
     cākuñce ca sthagita-haritaḥ prāpta-tat-tad-gatīnām |<BR>
     akṣṇām āsīd vraja-kula-bhuvāṃ citra-vṛnde' pi citraṃ<BR>
     yat kvāpy ekaṃ na kila gaṇitaṃ siktham ekaṃ sthitaṃ na ||JGc_1,18.36|| [mandākrāntā]<BR>
<BR>
     atarītṛṇyata grāsān bhūbhṛd-bhūbhṛd yathā yathā |<BR>
     acalīklpyatāpy uccair māṃsalāya tathā tathā ||JGc_1,18.37|| [anuṣṭubh]<BR>
<BR>
tatra ca-<BR>
     bālā bhītiṃ yauvanonmatta-cittā<BR>
          hāsaṃ vṛddhāś citram arhās tu bhaktim |<BR>
     yātā ye ye teṣu sarveṣu devaḥ<BR>
          śuddhāṃ tuṣṭiṃ kautukitvād babhāja ||JGc_1,18.38|| [śālinī]<BR>
<BR>
     dūrād dūrāt pūram ādāya vārāṃ<BR>
          vaktraṃ śaśvat kṣālayann adridevaḥ |<BR>
     ṣṭhīvann uccaiḥ pṛṣṭha-deśe samantād<BR>
          vṛṣṭiṃ kurvan śampa-sṛṣṭiṃ cakāra ||JGc_1,18.39|| [śālinī]<BR>
<BR>
     gaṇḍūṣāṇām antare vaṃśa-daṇḍair<BR>
          dantāntargāny anna-piṇḍāni kuñcan |<BR>
     udyan-mūrtis tatra śailādhidevaḥ<BR>
          pūrtiṃ kurvan prāṇa-bhājāṃ sasarja ||JGc_1,18.40|| [śālinī]<BR>
<BR>
     tāmbūlānāṃ vīṭikāḥ koṭi-kharvaṃ<BR>
          kūṭī-kurvaṃś carvayan garva-phullaḥ |<BR>
     prānta-cchāyā-maṇḍalaś caṇḍa-raśmiḥ<BR>
          prātar yadvat tadvad āsyaṃ cakāra ||JGc_1,18.41|| [śālinī]<BR>
<BR>
     jātaṃ nīrājanasya kṣaṇam anu nikhilā moham āpur yad etat<BR>
     tasmin drāghīyasi syāt katham iti vividhād dhvasta-cittā vicārāt |<BR>
     kṛṣṇas tv alpaṃ vihasya pratividhim akarot kalpitād yantra-bhedād<BR>
     yasmin dīpāḥ sahasraṃ talam upari ca te cālyamānā virejuḥ ||JGc_1,18.42|| [śārdūla]<BR>
<BR>
[26] atha sarvam icchan anvicchan pratīcchann api girir ayam aho giriṃ karotīti nidhyāya, mūrdhani baddhāñjalitayā sarvasminn apy ūrdhvaṃ sthitavati, sarvato' pi varān varān viracayyātarkitam antarhite parama-hite tasminn, akhaṇḍa-daṇḍavat-praṇāma-pūrvam atra dvitra-kṣaṇaṃ citram iva sarva evāsīt |<BR>
<BR>
[27] avahite ca bahir-arthe śrī-harir asau sarvān parvata-parvāgatān praty uvāca-<BR>
<BR>
     aho kalayatācalaḥ karuṇayātma-rūpaṃ mahad<BR>
          vahat-prakaṭatāṃ bhajann akhilam eva bhuṅkte sma saḥ |<BR>
     anādara-kṛtāmayaṃ dalayiteti sambhāvyate<BR>
          purandara-bali-grahād atibalī tathā tarkyate ||JGc_1,18.43|| [śikhariṇī]<BR>
<BR>
[28] tataś ca sarvo' pi visrabdhaḥ parama-prema-bhājana-go-sabhājanam ārabdhavān | yat khalu-<BR>
<BR>
     gobhir gopā mithaḥ syuḥ pratipada-dayitās tatra nanda-vrajasthās<BR>
     tatra śrī-nanda-rājaḥ svayam ayam upamā tatra tatrāsya putraḥ |<BR>
     yady evaṃ tarhi govardhana-mahasi tad-abhyarcane te gavādyāḥ<BR>
     kiṃ varṇyāḥ kintu nirvarṇanam anu paramaṃ jñeya-bhāvaṃ prayānti ||JGc_1,18.44|| [sragdharā]<BR>
tathā ca,<BR>
     labdhārcāś cāru-veśaiḥ śavalita-vapuṣaḥ prāpta-bhogāvalīkā<BR>
     vatsaiḥ pṛktāḥ pramodaṃ pṛthutaram abhajan dhenavaḥ satyam eva |<BR>
     kintu śrī-kṛṣṇa-dṛṣṭi-pramada-valayitā yarhi tarhy eva no cet<BR>
kecid yadvad bhajante madhura-vidhurataḥ saṃskṛtaṃ ṣāḍavādi ||JGc_1,18.45||[sragdharā]<BR>
[29] tad-dṛṣṭi-puṣṭīkṛtās tu-<BR>
<BR>
     svarṇa-nirmita-viṣāṇa-surūpā<BR>
          rūpya-saṃvṛta-khurā dhṛta-hārāḥ |<BR>
     kiṅkiṇi-prakara-jhaṅkṛti-yuktā<BR>
          naicikī-nicitayo rucim āñcan ||JGc_1,18.46|| [svāgatā]<BR>
<BR>
[30] tatra gopāḥ śrī-gopālādi-gopāla-satkṛti-camatkṛtim adhigamya, vidhim anugamya, citrakāṅga-nibha-citrātiramya-vastrāvṛtāṅgatayā tarṇakam ākramya, kautukato gāḥ sambhramya, taj-jāta-hāsa-kolāhalād viramya, grāsa-viśrāṇanena tā viśramya, parikramya, praṇamya, cācaryaṃ vāryam ācarya, vitāna-vitānenāgniṃ paricarya, pradakṣiṇāvartatayā vartamānaṃ ca taṃ pradakṣiṇaṃ viracayya, bhūṣaṇa-nivaha-mahitānāṃ purohitādīnāṃ pūjanam api pūrayāmāsuḥ |<BR>
<BR>
[31] tatra śrī-gopāla-pūjā, yathā-<BR>
<BR>
     snānīyāṃśuka-citrakādi-surabhi-srak-kuṇḍalādyaṃ yadā-<BR>
     ścaryaṃ tatra muhuś ca toṣa-rahitās tat-tat-parīvartataḥ |<BR>
     tad govardhana-pūjanāṅga-paśupābhyarcānu kṛṣṇārcane<BR>
     tātāmbādi-tadīya-bāndhava-janā nāntaṃ cirād aiyaruḥ ||JGc_1,18.47|| [śārdūla]<BR>
<BR>
     yathā kṛṣṇas tathā rāmo rāmo yadvat tathā sa ca |<BR>
     vrajeśayor nātra bhedas tan-mitreṣv api tad-dṛśoḥ ||JGc_1,18.48|| [anuṣṭubh]<BR>
<BR>
[32] go-sambhramaṇaṃ, yathā-<BR>
<BR>
     yadā mudā yāti hariḥ parokṣatāṃ<BR>
          gavāṃ, tadā tā nija-vatsa-kṛṣṭitaḥ |<BR>
     vyagrībhavanti sma yadā samakṣatāṃ<BR>
          yāty eṣa yānti sma tadā tad-ātmatām ||JGc_1,18.49|| [upajāti 12]<BR>
<BR>
[33] hāsa-kolāhalo, yathā-<BR>
<BR>
     ākṛṣṭe vatsa-vṛnde kila-kilita-ravair mātaro rambhamāṇā<BR>
     dantair ākarṣakāṃs tān vyathayitum abhito dhāvanārtā yadā syuḥ |<BR>
     hāsaṃ kolāhalāḍhyaṃ kalayati nikhile tarhi kṛṣṇānanābjaṃ<BR>
     jīyād udbhāsa-hāsa-drava-madhu parito mādanaṃ yad vavarṣa ||JGc_1,18.50|| [śārdūla]<BR>
<BR>
[34] go-grāsa-viśrāṇanaṃ, yathā-<BR>
<BR>
     gopā ūcuḥ kṛṣṇa go-grāsam etaṃ<BR>
          hastāmbhoja-spṛṣṭam īṣat kuruṣva |<BR>
     tat saugandhya-prāpta-sandhānam enaṃ<BR>
          gāvaḥ suṣṭhu prītitaḥ svādayante ||JGc_1,18.51|| [śālinī]<BR>
<BR>
[35] go-viśramaṇaṃ, yathā-<BR>
<BR>
     govardhanācala-mahasy ayutādi-yūtha<BR>
          go-rodhanāya paśupā nahi tatra śekuḥ |<BR>
     phutkāra-keli-kalayā muralī murārer<BR>
          āsīd alaṃ yad asakau guṇa-koṭi-kalpā ||JGc_1,18.52|| [vasantatilakā]<BR>
<BR>
[36] go-parikramaṇas tu śrī-kṛṣṇenettham ādiṣṭam-<BR>
<BR>
     na bhavati bata bahulānām  atibahulānāṃ parikramaḥ sadyaḥ |<BR>
     ity ekasyā vyakteḥ   kriyatāṃ yasmād aśeṣagā jātiḥ ||JGc_1,18.53|| [gīti]<BR>
     tatra pradakṣiṇī-kāryam ekaṃ vṛddhaṃ gavaurasam |<BR>
     mūlārādhanataḥ sarvārādhanaṃ vibudhair matam ||JGc_1,18.54|| [anuṣṭubh]<BR>
<BR>
[37] goṣu praṇāmātmikā bhaktis tu teṣāṃ varṇanāya nābhyarṇatām anveti, yataḥ-<BR>
<BR>
     bhaktaḥ svabhāvāt kila gopa-lokaḥ<BR>
          śrī-nanda-lokas tu tato' pi goṣu |<BR>
     asyātha govardhana-yajña-yoge<BR>
          yogeśa-durgā-namanākhya-bhaktiḥ ||JGc_1,18.55|| [indravajrā]<BR>
<BR>
[38] ācārya-varaṇa-lakṣaṇam api vilakṣaṇam eva tatra | yataḥ-<BR>
<BR>
     svayam āvriyatācāryas tatra nādyavad arthitaḥ |<BR>
     yatra suṣṭhu sitaṃ yaṣṭuś cittaṃ tatraiva tasya ca ||JGc_1,18.56|| [anuṣṭubh]<BR>
<BR>
[39] home ca-<BR>
<BR>
     govardhana-mahā-yajñe hutabhug-vyājatas tadā |<BR>
     hareḥ pratāpa evendhāñcakre śakra-pratāpanaḥ ||JGc_1,18.57||     yadāgnir dakṣiṇāvarto yajñe jajñe tadā janaḥ |<BR>
     sarvaś ca dakṣiṇāvarta-parīvartam avartata ||JGc_1,18.58|| [anuṣṭubh]<BR>
<BR>
     kṛte satre vastraṃ tilakam atha carcām avayava-<BR>
          prakārālaṅkāraṃ sakalam idam apy uttamatamam |<BR>
     dvijebhyaḥ prāyacchal laṣita-laṣitaṃ śaśvad anugān<BR>
          mudāvādīd yasmin dada dada damātraṃ vrajapatiḥ ||JGc_1,18.59|| [śikhariṇī]<BR>
<BR>
     divya-dātavya-sambhāre vraja-rājena yojite |<BR>
     parīkṣakās tatra paraṃ tat-parīkṣakatāṃ yayuḥ ||JGc_1,18.60|| [anuṣṭubh]<BR>
<BR>
[40] yad anu sarve' pi prāṇinaḥ prīṇate sma | tathā hi vandi-jana-vandanam,<BR>
<BR>
     arthena goduhān nandād arthena ca sadārthinām |<BR>
     vadānyaś ca vadānyaś ca vadānyaḥ ko bhaved ataḥ? ||JGc_1,18.61|| [anuṣṭubh]<BR>
<BR>
[41] kintv ayam atrātiśayaḥ-<BR>
<BR>
     annāt pūrtir abhūd galāvadhi nṛṇāṃ govardhanādrer makhe<BR>
     sarva-prāṇa-bhṛtāṃ tathāpi hṛdayaṃ nāpūri tatrāṇv api |<BR>
     yasmin snigdham abhūd aśeṣa-diviṣad-vṛndaṃ yadapy atra bhoḥ<BR>
     paśyāścaryam athāpi hanta gatavān saṅkrandanaḥ śuṣkatām ||JGc_1,18.62|| [śārdūla]<BR>
<BR>
[42] atha tad evaṃ vipratrākṛta-satrādikaḥ purohita-hita-sahitaḥ śrī-vraja-yuva-rāja-mahitaḥ sa khalu vijñānāṃ samājaḥ puraskṛta-vraja-rājas tad-yajñāvaśiṣṭaṃ param aviśiṣṭam annam upabhujya, veśa-viśeṣaṃ saṃyujya, gīta-nibaddhaṃ sa-śraddhatayā hari-caritaṃ prati rasan hasan, viśvasan, lasan, parito govardhanaṃ paricakrāma |<BR>
<BR>
[43] yathā ca prathā śrī-viṣṇu-purāṇe [5.10.45]-<BR>
<BR>
     dvijāṃś ca bhojayāmāsuḥ śataśo' tha sahasraśaḥ |<BR>
     gāvaḥ śailaṃ tataś cakrur arcitās tāḥ pradakṣiṇam ||<BR>
<BR>
[44] tatra pūrvāparībhāvo, yathā--<BR>
     dhenavo hari-balādayo dvijāḥ<BR>
          svāminaḥ parijanā guru-striyaḥ |<BR>
     nūtna-yauvata-śatāni dāsikāḥ<BR>
          śreṇi-mukhya-janatāś ca cakramuḥ ||JGc_1,18.63|| [rathoddhatā]<BR>
<BR>
     ākraṣṭuṃ pratidiśam atra netra-mīnān<BR>
          vādyādi-prakaṭana-dhīvarā naṭādyāḥ |<BR>
     kṛṣṇasya prathita-guṇāli-gīta-jālaṃ<BR>
          tanvānāḥ punar iha dhīvaratvam āpuḥ ||JGc_1,18.64|| [praharṣiṇī]<BR>
<BR>
[45] tatra gopāṅganānāṃ gānaṃ ca, yathā-- yatra praśnamayam ardham ekasyās taduttaram ayaṃ tu bahūnām-<BR>
<BR>
     giri-pūjeyaṃ  vihitaṃ kena? araci śakra-padam abhayaṃ yena |<BR>
     giri-pūjeyaṃ  vihitaṃ kena? pūtanikā sā nihatā yena ||<BR>
     giri-pūjeyaṃ  vihitaṃ kena? tṛṇāvarta-tanu-dalanaṃ yena |<BR>
     giri-pūjeyaṃ  vihitaṃ kena? yamalārjuna-tarum udakali yena ||<BR>
     giri-pūjeyaṃ  vihitaṃ kena? vatsa-bakāsura-hananaṃ yena |<BR>
     giri-pūjeyaṃ  vihitaṃ kena? vyomāghāsura-maraṇaṃ yena ||<BR>
     giri-pūjeyaṃ  vihitaṃ kena? kāliya-damanaṃ kalitaṃ yena |<BR>
     giri-pūjeyaṃ  vihitaṃ kena? khara-pralambaka-śamanaṃ yena ||<BR>
     giri-pūjeyaṃ  vihitaṃ kena? dava-yugmaṃ paripītaṃ yena |<BR>
     giri-pūjeyaṃ  vihitaṃ kena? trasyati kaṃsaḥ satataṃ yena ||iti|| [||JGc_1,18.65||]<BR>
[mātrāsamaka x15]<BR>
kintu-<BR>
     tadaiva guṇināṃ guṇā vividha-kautukāny apy aho,<BR>
          mano-haraṇam āvahan vraja-nivāsināṃ sarvataḥ |<BR>
     yadāgharipu-vaṃśikākala-tuṣāra-kānti-tviṣā<BR>
          jaḍīkṛta-śarīratā bhavati taṃ tu kālaṃ vinā [||JGc_1,18.66||] [śikhariṇī]<BR>
<BR>
     agre kāñcana-ratna-śṛṅga-valitā dhenv-ādikāḥ sarvatas<BR>
     tāsāṃ gopa-tatīr vidhāya sakhibhiḥ sārdhaṃ hariḥ sāgrajaḥ |<BR>
     dīvyad-divya-suvarṇa-varṇa-vasanād udgacchad-aṅga-prabhaḥ<BR>
     kanyā-kuṅkuma-yuk-karāṅka-vilasat-pṛṣṭhaḥ sphurad-veṣavān ||JGc_1,18.67|| [śārdūla]<BR>
<BR>
     sad-gandhāruṇa-cūrṇa-rocana-tanur yaṣṭiṃ nabhasy utkṣipan<BR>
     gṛhṇaṃś ca pratikūla-gāmi-dhavalā vidrutya saṅkocayan |<BR>
     hāsaṃ krīḍanakaṃ mithaḥ karayutiṃ saṃvāditāṃ vāditāṃ<BR>
     kurvan vādita-valgu-veṇu-paritaś cakrāma govardhanam ||JGc_1,18.68|| [śārdūla]<BR>
[yugmakam]<BR>
     yadā harir yatra gatiṃ vilāsataś<BR>
          cakāra mandaṃ laghu vā yadṛcchayā |<BR>
     tadā dṛśaḥ sarva-janasya tāṃ daśāṃ<BR>
          tatrāyayuḥ sūtra-niyantritā iva ||JGc_1,18.69|| [upajāti 12]<BR>
<BR>
[46] tad evaṃ bahula-kutūhalataś cālaṃ cālam amī gopa-grāmaṇyas tad eva ramyaṃ yajña-dhāma samāgamya paramānandād vāṇinī-prabhṛti-kṛta-nṛtya-vādya-gīta-grāmiṇīṃ yāminīṃ viśrāmyanti sma | prātaś ca dvitīyāyām ahimakara-kanyāyā mahima-śravaṇataḥ praṇatatayā tasyāṃ snānam ācarya nikāyyam evāgacchanti sma |<BR>
<BR>
[47] tasyāṃ ca bhrātṛ-dvitīyāyāṃ bhrātṛbhiḥ praśastena bhaginī-hastena bhoktavyam iti parama-dhanyābhir upanandādi-kanyābhir mitho milantībhir nimantritau praṇaya-yantritau tatra sa-tṛṣṇau ca rāma-kṛṣṇau sahacara-nikareṇa saha bhojana-kareṇa saha maham arocayatām |<BR>
<BR>
[48] tad evaṃ vṛtte vṛtte, kṛṣṇasya samunnaddhatā-bandhayā kuhanayā mad-yajña-pratyūhanam idam ity ūhamānaḥ śakras tu vakra-bhāva-cakratayā cukrodha | [49] kṛṣṇena tasya yā gūḍhāpi khaṭvārūḍhatā tarkitā, sā katham anyathā samparkitayā varteteti vyaktīkartum iva matsaratas tat-sahita-viśva-mahita-śrīman-nandādi-nindā-pūrvakaṃ saṃvartaka-meghān vraja-vighātāya pravartayāmāsa | tataś ca-<BR>
<BR>
     kauveryāṃ pūrvam āsīt kim api hima-marut kālimā meghaleśaḥ<BR>
     śampā-nirghoṣa-vīpsā-spṛg iti paśu-kule goṣṭham evāśu nīte |<BR>
     gopādyā durnimitta-prakara-kalanayā kṛṣṇam āvṛtya vṛttās<BR>
     tan-nirdeśāt tam ādriṃ sapadi parigatās tasthur ūrdhvaṃ nirīkṣya ||JGc_1,18.70||[sragdharā]<BR>
[50] nirdeśā, yathā--<BR>
     indro yadi mahā-vṛṣṭiṃ naṣṭa-sṛṣṭiṃ taniṣyati |<BR>
     tad-aṅgīkāri-girirāṭ kṛpāṃ sāṅgīkariṣyati ||JGc_1,18.71|| [anuṣṭubh]<BR>
<BR>
[51] upatyakām upetya, taṃ vighnaṃ nighnaṃ kartum ādrim upaghnaṃ kṛtvā kṛtādhiṣṭhāne tu goṣṭhe goṣṭhendra-tanaye ca samayaṃ pratipālayati-<BR>
<BR>
     ghaḍad-ghaḍad iti dhvana-daghana-ghaṭābhisaṅghaṭṭanaiḥ<BR>
     kaṭhora-kuṭha-kuṭṭakaiḥ kuṭila-vāyubhiḥ kuṇṭhite |<BR>
     prakoṣṭha-kuṭa-kuṭṭimā-vaṭa-taṭādi-maty ujjhite<BR>
     jane prakaṭam āṭa sā prathita-dhṛṣṭi-vṛṣṭi-prathā ||JGc_1,18.72|| [pṛthvī]<BR>
<BR>
     dhārāḥ śakra-dhanur vimukta-śaratāṃ tanvanti varṣopalā<BR>
     vajratvaṃ bata vajra-pāta-nicayāḥ sūrya-prapāta-bhramam |<BR>
     itthaṃ duḥkhitayā hariṃ gatim ite goṣṭhe sa govardhanaṃ<BR>
     haste' dhatta yathā na kena ca tadā śaktaṃ darāpy ūhitum ||JGc_1,18.73|| [śārdūla]<BR>
<BR>
[52] tad evaṃ meghaṅkare purandare niviḍīṣa-varṣādinā bhayaṅkare cārtiṅkare ca jāte kṣemaṅkaraḥ sa murāriḥ purā hy evaṃ parāmamarśa-<BR>
<BR>
     indraḥ svairābhimānī mayi mad-anugate cāvamānī tataś ca<BR>
     svāntān medūra-mānī tad amum anu mayā māna-bhaṅga-prasaktaḥ |<BR>
     goṣṭhaṃ mad-gaty-aśeṣaṃ mama mad-anugatasyāpi mud-bhṛd-viśeṣaṃ<BR>
     mac-citte sāvaśeṣaṃ tad idam atha mayā prāṇa-sāmyena dhāryam ||JGc_1,18.74|| iti |<BR>
[sragdharā]<BR>
     samajani halinā na harer  giri-dhṛti-sambhrama-vaśena saṃvādaḥ |<BR>
     tad api paraspara-hārdā-  jñānaṃ tasminn ajījanat tam iva ||JGc_1,18.75|| [gīti]<BR>
<BR>
[53] taṃ nagam unnayamānaś cāsau romāñcataḥ sūci-nicaya-nicita-sarvāvayavān iva nicāyann, amūla-bhīru-māthurābhīra-jāti-jātīya-gambhīra-madhura-svara-vikasvara-dūra-bhū-vibhūti-hūtibhir ūrjita-garjitādi-garvaṃ sarvaṃ kharvaṃ vidhāya priyaṅkaratayā vyaktam uktavān-<BR>
<BR>
[54] yatra khalu muhur api he-śabdaḥ plutatāpluta evāsīt | tathā hi-amba he, mā vilambasva | tāta he, atraiva yūyam āyāta | ārya he, sarvān ādāyāgaccha iti prabhṛti |<BR>
[55] tad evaṃ balarāmeṇa balenāntikam ānīteṣu teṣu punar ūcivān-<BR>
<BR>
     pitar na kuru sambhramaṃ janani nārtim āvartaya,<BR>
          praśāmya suhṛdāṃ tate mama tu ko' pi nātra śramaḥ |<BR>
     yato giri-varaḥ svayaṃ karuṇayā kare māmake<BR>
          samutpatana-līlayā sa varivarti tūla-prabhaḥ ||JGc_1,18.76|| [pṛthvī]<BR>
kiṃ ca,<BR>
     bhūbhṛd-garte' py atra niśreṇi-yukte<BR>
          sthānaṃ paśyann asmi pātāla-kalpam |<BR>
     vistīrṇo' bhūd adrir ity antar-ambhaḥ-<BR>
          saṅgātīte no nipatyādi cātra ||JGc_1,18.77|| [śālinī]<BR>
<BR>
[56] punaś ca teṣāṃ bhāvāntaraṃ vibhāvya sva-kartṛka-dhāraṇam apy ardham aṅgīkṛtya bhaṇati sma-<BR>
     mātar mantraṇayā mā māṃ nivartayata sattamāḥ |<BR>
     udasto yena tad-dhastād dhvastaḥ syād girirāṭ katham? ||JGc_1,18.78|| [anuṣṭubh]<BR>
<BR>
kiṃ ca-<BR>
     mā vilambadhvam atyarthaṃ yuṣmad-duḥkhena kampratām |<BR>
     mayi gacchaty adripatiḥ patitā viśata drutam ||JGc_1,18.79|| [anuṣṭubh]<BR>
<BR>
     atha paśupa-janas tadīya-hārdād<BR>
          drutam aviśan nikhilas tadādri-garte |<BR>
     nahi śaraṇatayā kadācid enaṃ<BR>
          sa bhajati kintu tad-eka-tarṣi-buddhyā ||JGc_1,18.80|| [puṣpitāgrā]<BR>
tataś ca-<BR>
     suvinyasta-niḥśreṇi-labdha-praveśaṃ<BR>
          maṇi-śreṇi-vidyotamāna-pradeśam |<BR>
     gṛhasyeva ratnāṅga-bhitti-prakāraṃ<BR>
          tad-ūrdhvaṃ ca tat-tūlya-śobhā-pracāram ||JGc_1,18.81|| [bhujaṅgaprayātā]<BR>
<BR>
     sukha-sparśa-maṇy-ācita-kṣauṇi-bhāgaṃ<BR>
          samastāvakāśārha-sandhā-vibhāgam |<BR>
     yathāpekṣa-vibhrājita-svaccha-nīraṃ<BR>
          sukhākāri-dharmāñci-nīcaiḥ samīram ||JGc_1,18.82|| [bhujaṅgaprayātā]<BR>
<BR>
     kare svasya vāme tu vāme vasantaṃ<BR>
          giriṃ līlayāspṛśya santaṃ hasantam |<BR>
     tadīyāntar-udyan-mahā-kuṭṭima-sthaṃ<BR>
          hariṃ hāri-rūpādibhiḥ prāg-avastham ||JGc_1,18.83|| [bhujaṅgaprayātā]<BR>
<BR>
     dadhad-veṇum ānamra-hasta-pradhānaṃ<BR>
          kadācin mudā sakhyur aṃse dadhānam |<BR>
     dadarśa praharṣaṃ satarṣaṃ sabhītiṃ<BR>
          vrajāvāsi-loko yayau cātirītim ||JGc_1,18.84|| [bhujaṅgaprayātā]<BR>
<BR>
     govardhanādris tatrāsīd ratna-citraṃ mahā-gṛham |<BR>
     harir yatra harid-ratna-stambhatārambhi-vibhramaḥ ||JGc_1,18.85|| [anuṣṭubh]<BR>
<BR>
api ca-<BR>
     vilasati maṇi-daṇḍa-śrīr mukundasya bāhus<BR>
          tad-upari parito' pi cchatra-tulyo girīndraḥ |<BR>
     pratidiśam iha muktā-dāmavad vāri-dhārā<BR>
          vraja-sadana-janānāṃ pratyutābhūd vibhūtiḥ ||JGc_1,18.86|| [mālinī]<BR>
<BR>
[57] tataś ca sahasā rohiṇī-sahitā vrajeśa-gṛhiṇī taṃ pārśvayor gṛhītavatī | tad idaṃ varṇibhir nirvarṇya varṇyate sma, yathā-<BR>
<BR>
     mātṛbhyāṃ pārśva-yugme dhṛta-tanur asakṛn mṛjyamānānanābjaḥ<BR>
     pitrādy-ātmīya-vargaiḥ sa-pulakam abhito vīkṣito' tarkya-karmā |<BR>
     so' yaṃ smerābja-netraṃ kalita-taṭa-kalā-hastakaḥ savya-hasta-<BR>
     nyasta-kṣauṇī-bhṛd uccair jaya-jaya-ninadānvīḍitaḥ krīḍatīva ||JGc_1,18.87|| [sragdharā]<BR>
     govardhana-dharasyāgre vilāsān vyañjato balaḥ |<BR>
     kṛtsnān utsāhayaty eṣa nāṭye vā naṭa-nāyakaḥ ||JGc_1,18.88|| [anuṣṭubh]<BR>
<BR>
[58] tad evaṃ sati-<BR>
<BR>
     mahā-vṛṣṭir garjaḥ khara-hima-pavanaḥ sphūrjathur dhvāntam abdas<BR>
     tathā vajrīty evaṃvidha-vividha-gati-kleśa-hetur bahir yaḥ |<BR>
     tam antar nirvarṣaṃ madhura-nigaditaṃ cāru-vāyuḥ pragītaṃ<BR>
     marīciś citraśrīr ajitagiribhṛd ity āptaśarma vyakārīt ||JGc_1,18.89|| [śobhā]<BR>
<BR>
     nṛtya-stotra-pragītāny aticaṭula-naṭādy-arthināṃ dāna-caryā<BR>
     varyāṇāṃ svasti-pāṭhaḥ śruti-samaya-vidāṃ krīḍitaṃ bālakānām |<BR>
     garvāt kharvākhilānām iti sakalam abhūd yasya tu prema-jātaṃ<BR>
     sa śrī-govardhanādri-pravara-dhara-karaḥ kaṃ na toṣaṃ pupoṣa? ||JGc_1,18.90||[sragdharā]<BR>
     gurau namrā tulye smita-yug anupālye dhṛta-jalā<BR>
          kvacil līlālolā maghavati tu vakrā bata satī |<BR>
     dhṛtādrer dṛṣṭis tat tad anu guṇam arthaṃ vidadhatī<BR>
          kriyām anyāṃ tasya svam anu punar-uktām akuruta ||JGc_1,18.91|| [śikhariṇī]<BR>
<BR>
     giridhara-vadanendo raśmi-pīyūṣa-dhārāṃ<BR>
          pibad iha paśu-jātaṃ sapta-rātrin-divāni |<BR>
     kṣudham api sa-tṛṣaṃ tan nāyayau tarhi tasya<BR>
          praṇayi-jana-gaṇānāṃ kiṃ bruve na bruve kim? ||JGc_1,18.92|| [mālinī]<BR>
<BR>
     śrī-mukhena janatā sudhā-rasair<BR>
          asya bhūdhara-dharasya pūryate |<BR>
     evam apy avayatī tadā prasūs<BR>
          tan muhur bahu-rasair apūrayat ||JGc_1,18.93|| [rathoddhatā]<BR>
<BR>
     saptāhar-niśa-nirmitā giribhṛtā ye ye vilāsās tadā<BR>
     tān kalpair api saptabhiḥ kathayitā śeṣo' pi nāśeṣataḥ |<BR>
     evaṃ ced vacanair amūṃs tri-caturaiḥ sac-cāturī-varjitais<BR>
     tūrṇaṃ varṇitavān kaviḥ svayam asau durbhūya dodūyate ||JGc_1,18.94||  [śārdūla]<BR>
<BR>
[59] tad evam atra prastāve labdhāvasthāne, tatra śakras tu duṣṭa-kramam anuṣṭhitavān-<BR>
<BR>
[60] prathamaṃ tāvat prathamānena vātena vātena te pralayaṃ gatā iti sandihya, tadaiva tad-daivata-śatam eva tatra prabhūta-dūtatayā prasthāpitavān | tat tu tasmād atisatvaram āgatvaratayā tad abhīṣṭaṃ pratyācaṣṭa | tataś ca balārātir balāt pravartita-prasāreṇa jalāsāreṇa tad-vilāpanaṃ pratītya ca satyatā-pratipattaye jalada-devān eva tad-vārtāyāṃ vartayāmāsa | vartitāś ca te tad-vīkṣitena pathā pratyāgatya yathā-pūrvaṃ tat pratyāśā-padaṃ pratyākhyāya sthitavantaḥ | tataś ca paramam apūrvaṃ matvā, manasy atīva dhūrvaṇaṃ gatvā, ghanāghana-bṛṃhaṇaḥ sa ghanāghanaḥ sva-vāhanaṃ ghanāghanaṃ krodhād aṅkuśena maṅkṣu jaghāna | hatvā ca kiñcid agrato gatvā satvaram airāvatīya-vahnim ahni cāpahnuta-netra-vīryaṃ vikīrya dūtyāya tad-devatām avatārayāmāsa
| sā ca tato nivṛtya pravṛtty-antaraṃ nivedayāmāsa-deva, paramāścarya-caryeyam avadhāryatām, yat khalu sa eva bali-bhojana-valita-balaḥ sann acalaḥ samyag utpatann ivāvalokyate |<BR>
<BR>
[61] indra uvāca-dṛśyatāṃ kīdṛśam anantaram antaraṃ jātam? labdha-śokaś ca vraja-lokaḥ kutra vā sa-putraḥ prayātaḥ?<BR>
<BR>
[62] atha sarve yathājñāpayantīti vidrutya punaḥ saṅgatya saṃhatya pratyabhāṣanta-sarvadaiva sarva-daivata-mānya! śatamanyo! manyāmahe te sarve śata-parva-sagarbha-vidyud-vahninā pralīnatām eva nītāḥ, yad bahir na hi vilokyante |<BR>
<BR>
[63] indra sa-harṣam uvāca-āyuṣmadbhir yuṣmābhir punar api nirūpyatām |<BR>
<BR>
[64] atha tathā punaḥ saṅgatya gaty-antaraṃ prathayāmāsuḥ-divīśvara, nādyāpi te naśvaratāṃ prāptāḥ, pratyuta pātālatala iva giri-garta-tale praviśya tad diśantīvānanda-kolāhalaṃ kurvantaḥ pratīyante | acalaś ca svayaṃ balānuja-hasta-nyasta-prāya-grāva-nikāya-maya-kāyatayā pratīyate |<BR>
<BR>
[65] indra uvāca-lakṣayāmi | mayā pūrvaṃ chinna-pakṣatir apy asau punaḥ kiṃ sa-pakṣaḥ sampannaḥ, yata eva garvavān sa parvataḥ sarvatas teṣām akṣayāya pakṣapātam ācacāra? bhavatu nāma, tam enaṃ punar nihrādi-hrādinī-vahni-prahāreṇa saṃhāre yojayāmi, yena tadīya-tale valamānatayā labdhāvalepās te' pi tūrṇam eva cūrṇatām āsādayanti iti |<BR>
<BR>
[66] tathā ca, tad-vajreṇa biddhaṃ vidhāya praṇidhāna-dvārā tad anyathā praṇidhāya, manasi kopa-prakopam ādhāya, muhur api tad eva sandhāya, vyarthatā-kadarthita-puruṣārthaḥ punar nūtana-dūta-gaṇaṃ prahāpayann āha sma-are, nirūpyatāṃ tirobhūya, bhūyaḥ kiṃ tatra citram iva vartate, yenāśaner api pracāraḥ sva-vyavahārād vyabhicāraṃ sañcacāra |<BR>
<BR>
[67] athāmī ca tathāgatya sva-pratyakṣaṃ pratyāyāmāsuḥ-sutrāman, na tatra kutracid api dvi-trāṇy api patrāṇi srastāni dṛśyante, na ca kācit pipīḍikāpi pīḍitā | tad evaṃ yady uparitanaṃ vṛttaṃ parito vṛttaṃ, tadā vilasita-raṅga-taraṅgāṇām antaraṅgānāṃ vārtā tu dūre vartatām |<BR>
<BR>
[68] atha taṃ nikhiloccaṃ śiloccayaṃ prati pratihata-nija-ṭaṅkatayā sa-śaṅkaḥ sa vajrapāṇir vismaya-lajjā-bhayāni sajjaṃś ciram eva tuṣṇīmbhūṣṇutayā cintayāmāsa-<BR>
āṃ, kṛṣṇākāram anu viṣṇur eva tatrāvirbhaviṣṇutām āsasāda | kathaṃ vā sa ca parāt parājiṣṇutām āsīdatu, yaḥ khalv ahāryam api hāryatām āsādayāmāsa |<BR>
<BR>
[69] atha tadānīm eva mūḍhaḥ, saṃjñayā śaṅkhacūḍaḥ, kaṃsa-sapakṣaḥ kaścid yakṣaḥ pratikṛṣṭam atitayātihṛṣṭaḥ saṅgamya praṇamya ca provāca-mahendradeva, drumila-dānava-nandana-mahīndra-sadanād bhavat-padāravindaṃ vindamānaḥ so' yam asmi | sa hi parama-hita-sahitatayā dundubhi-sandoha-nirghoṣaṃ pratidiśaṃ joṣayitvā bhavantaṃ prati prīti-pariṇāmaṃ praṇāmaṃ nirdideśa sandideśa ca | tad idaṃ bhavadbhir yad etad anuṣṭhitam, tena parama-tuṣṭim āpannā vayam | yataḥ kṣudratama-nirmita-garva-kirmīrita-mahad-atikramaḥ samastasya ca duḥsahaḥ sampadyate | balād utpatana-līla-pipīlikāvad amūdṛśāṃ tad-diṣṭataḥ prāpta-diṣṭāntatā ca dṛṣṭā | kiṃ ca, kiyad vābhīra-jātīnāṃ yajamānatayā bhavat-prayojanaṃ
janitā? vayam eva hi nānā-yajñān anujñāpya bhavatsu santarpaṇam arpayiṣyāmaḥ |<BR>
<BR>
[70] atha tad etad avadhārya sa deva-kula-nirdhāryaś camatkāram āsasāda, [71] yatraivaṃ cintām āpa-aho, śakrāśana-vyasanatayā mama buddhir na sadā śuddhim avaruṇaddhi, yato mitrāmitratā vaiparītyaṃ parītya rīty-atikramam āpannavān asmi | tad etac ca, gotrabhid iti sva-nāma-sphurad-upaśruti-phalam iva mama pratibhāti | kiṃ ca,<BR>
     garviṇaḥ suṣṭhu me yuktāpy eṣābhibhava-bhāvanā |<BR>
     ātta-garvo' bhibhūtaḥ syād iti paryāyatā yataḥ ||JGc_1,18.95|| [anuṣṭubh]<BR>
<BR>
[72] prakāśas tu sva-dāsān uvāca-bhavatu, nivartantāṃ saṃvarta-vartanā megha-vārtāḥ | avarajanmāyam iti vrajarāja-tanūjaṃ prati titikṣā-bhāja eva vayaṃ śikṣā-mātra-pātratām āsāditavantaḥ, na tu katham apy anyathā-bhāva-bhāvana-vyathām iti |<BR>
<BR>
[73] atha yakṣam apy ādidesa, nijaṃ rājānam idaṃ sandiśa-[74] muhuḥ kopito' pi so' pi bhavāṃs tasmād bhayam iva bhāvayan vartata ity avadhārayata eva mamādhikaḥ krodhas tatra vardhate sma | yadi tad api tathyaṃ syāt tadā vayaṃ yāthātathyam eva prathayiṣyāmaḥ: śatamanyoḥ sahasrākṣasya śatakoṭi-hastasya mamāpi kaḥ khalu khalatayānabhīpsitaṃ kurvīta? api ca-<BR>
<BR>
     tvaṃ puṇya-janasevya-śrīr devānāṃ priyatāṃ gataḥ |<BR>
     so' py agre tvad-vidhānāṃ syād bhojānāṃ gopa-dārakaḥ ||JGc_1,18.96|| [anuṣṭubh]<BR>
<BR>
[75] tad etad anubhūya kupūyaḥ khalv asau dūyamāna-hṛdayatayā yakṣaḥ pratasthe, svena cānītaṃ sandeśaṃ pravāhe mūtritam ivātasthe |<BR>
<BR>
[76] tad evam apadhvastaṃ-manyaḥ śatamanyuś ca śata-manyutayā vimāna-gatiṃ prati vimāna-gatim āsādya sadyaḥ sānuśayaṃ saṃśayānatayā śayānatayā ca nijāntar-nilayam ayāñcakre | śābdikāṣṭakam anu viśiṣṭatayā ralayor vyatyayam ivāvetya, nirayam eva ca taṃ manyate sma | tathā hi-<BR>
<BR>
     vikṣeptuṃ vrajam aicchad eṣa pavanair vikṣepam āpa svayaṃ<BR>
     varṣair dharṣayituṃ ca dharṣam agamad bāḍhaṃ viḍaujā hṛdi |<BR>
     vajrais tāḍayituṃ tathāpa śirasi sve vajra-tāḍyātmatāṃ<BR>
     sādhūtpāta-karatvam arjati viparyastā gatir yujyate ||JGc_1,18.97|| [śārdūlavikrīḍitam]<BR>
<BR>
[77] tad evaṃ geha-guhām avagāhamāne kauśike-<BR>
<BR>
     atha dyavi divākaraḥ prakaṭa-bhāvam āṭa drutaṃ<BR>
          diśaḥ sphuraṇam āgaman dharaṇir āpa vartma-prathām |<BR>
     tadā ca nayana-śravaś-caraṇa-saṃhatiḥ prāṇinām<BR>
          idaṃ nija-nijāśraya-trayam anu svavṛttiṃ yayau ||JGc_1,18.98|| [pṛthvī]<BR>
<BR>
     niryāte megha-jāte harir atha paśupānākhyad uccair amuṣmān<BR>
     niryāta prātta-gṛhyā dara ca dara-matiṃ mā kurudhvaṃ tvaradhvam |<BR>
     yasmin gāmbhīrya-bhāji sphuṭa-vacasi ghanāḥ pūrvam apy asya kāntyā<BR>
     bhūbhṛd-bhūtyā ca dhūtāḥ punar ahaha yayur garja-garvād vidhūtim ||JGc_1,18.99|| [sragdharā]<BR>
[78] atha tadāmreḍita-preritatayā vādita-bahula-kāhalādi-halahalāyamāna-kolāhalam ācarya haridāsa-varya-giri-hṛdayāyamāna-kuharāt tat-purata eva nirvrajan sa-go-samaja-vrajajana-samājaḥ sa-yaśaḥ-sneha-prasara-deha iva tasya virarāja |<BR>
<BR>
     gāvas tāvat purastād giri-vara-vivarāc cālyamānāḥ samantād<BR>
     ārād apy antarantar giridhara-vadanaṃ draṣṭum āsan nivṛttaḥ |<BR>
     yāsāṃ niryāpaṇāyāṃ muhur api tad alaṃ lokamānaḥ sa lokaḥ<BR>
     stabdhī-bhāvaṃ prapannaḥ, para-vaśa-daśayā tatra vaiyagryam āpa ||JGc_1,18.100||[sragdharā]<BR>
[79] atha katham api nirgiri-vara-vivaraḥ sarvaḥ parasparam anuyānaṃ parīkṣya nirnimeṣatayā śrī-kṛṣṇa-niṣkramaṇaṃ pratīkṣya kṣaṇatas tad api nirīkṣya jīva iva jīvana-nibhaṃ tam āsīdan punar atīva mudam avāpa | yataḥ-<BR>
<BR>
     svabhāvaḥ saundaryaṃ guṇa-garima-bhūmā mṛdulatā-<BR>
          khila-vyāpi-premā giri-dhṛtir api svāvana-kṛte |<BR>
     kramād ete dharmāḥ praṇayam anu sāndrīkṛti-parā<BR>
          yadīyāḥ so' bhyāgān nijadṛśi gires tasya talataḥ ||JGc_1,18.101|| [śikhariṇī]<BR>
<BR>
kintu-<BR>
     yadvad utthāpitas tadvat kṛṣṇenādriḥ sa ropitaḥ |<BR>
     dṛṣṭaś ca sarva-lokena prakāras tu na lakṣitaḥ ||JGc_1,18.102|| [anuṣṭubh]<BR>
<BR>
[80] darśanād anantaraṃ tu,<BR>
     atiśayitam avega-prema-dhārā-nimagnā<BR>
          vivaśa-paśupa-lokā gotra-gartān milantam |<BR>
     harim abhi parirambhādy-ātma-yogyaṃ dadhānā<BR>
          dadhur anu nija-lābhaṃ vyutkramaṃ ca kramaṃ ca ||JGc_1,18.103|| [mālinī]<BR>
<BR>
     gopyas tatra tu mānya-bhāva-valitā dadhy-akṣatādi-sphurad<BR>
     bhavya-dravya-sabhājitaṃ viracayāmāsur jita-svarpatim |<BR>
     yadyapy evam athāpi mūrdhni ca karaṃ dhṛtvā tam āśīśiṣan<BR>
     saṃvitte tad idaṃ sa eva ya idaṃ hṛdy anvabhūt karhy api ||JGc_1,18.104||  [śārdūla]<BR>
<BR>
[81] śrī-vrajeśvarādīnāṃ milanaṃ tu śrīman-muni-varyeṇaivaṃ varṇyate sma, yatra cedaṃ suṣṭhutaram anuṣṭup-chandasā svalpa-vadyam api padyam amṛta-sambhṛta-kumbhavad akṣaya-rasaṃ prasūte-<BR>
<BR>
     yaśodā rohiṇī nando rāmaś ca balināṃ varaḥ |<BR>
     kṛṣṇam āliṅgya yuyujur āśiṣaḥ sneha-kātarāḥ ||[BhP 10.25.30] iti |<BR>
<BR>
[82] tathā hi, ahaha, nava-navanīta-nīti-sukumārā kumāra-tanur iyam akharva-parvata-bhārataḥ kīdṛg abhavad bhavati bhaviṣyati ca iti sneha-maya-sandeha-rīti-bhītimantas te, tad etat kleśa-kulam asmad-vapur āveśaṃ sandeśatayā prayāsyati ity abhiprayanta iva, tam āśliṣyantas tatrāpy aviśvāsā iva, viśeṣād aśeṣāśiṣaḥ prayuñjānā, nija-vaṃśaṃ yaśasvatādi-yuktaṃ kurvāṇā iva, te tat-tan-nāmnā samāmnātāś ciraṃ bāṣpa-niṣpatti-bhitta-netra-vṛttayaḥ saṃvṛttāḥ |<BR>
<BR>
[83] tatra yadyapi yaugapadyatas tūrṇam eva caturṇāṃ milanaṃ samapadyata, tathāpi prema-tāratamyam anukramya kṛṣṇāvadhāna-kramaḥ kramate sma yasmāt tasmād eva tathā śrī-śuka-devaḥ pracakrame yaśodety-ādinā |<BR>
<BR>
[84] yatra jñāna-kriyā-śaktibhyāṃ balaṃ valamānasyāpi baladevasya tādṛśī sneha-kātaratā niratā, tatra kimutāparasya | sa khalv apara eveti | tatra ca-<BR>
<BR>
     mātā sāśru mamārja vaktram abhitas tātaḥ śikhām aspṛśad<BR>
     dvāv apy aṅgakulaṃ nibhālya paritaḥ papracchatuḥ śantamam |<BR>
     mitrādyāḥ samavāhayann avayavān evaṃ vrajasthāḥ pare<BR>
     pretyekānvitam eva sevanam adhuḥ prāṇā hi sarvasya saḥ ||JGc_1,18.105|| [śārdūla]<BR>
<BR>
[85] atrāparāpi kautuka-paramparāvadhāryatām | [86] gate ca kaṃsa-pakṣe yakṣe yadā sa khalu vṛddhaśravā vṛddhaśravastvam evātmānaṃ pratimanyate sma, tadā sāvahittham idam utthāpitavān-bho madīya-gaṇāḥ, samavadhīyatām | sa khalu dānavārir vārita-mad-udyamatayā vipakṣavad ācarann api vairi-śamanatayā mayā sahāyatayā niścitas tat-parīkṣārtham eva ca tathā vibhīṣita ity abhinandanīya eva bhavadbhiḥ iti |<BR>
<BR>
[87] tataś ca sa-vraja-vrajarāja-nandana-niṣkramādy-anantaram-<BR>
<BR>
     divi deva-gaṇāḥ sādhyāḥ siddha-gandharva-cāraṇāḥ |<BR>
     tuṣṭuvur mumucus tuṣṭāḥ puṣpa-varṣāṇi sarvataḥ ||JGc_1,18.106||     śaṅkha-dundubhayo nedur divi devādi-vāditāḥ |<BR>
     jagur gandharva-patayo yeṣāṃ tumburur āditaḥ ||JGc_1,18.107|| [BhP 10.25.31-32]<BR>
<BR>
     tadā divi bhuvi sthitair vividha-vādya-gītādibhiḥ<BR>
          kṛta-stavatayā calan-mudita-gopa-vṛndair vṛtaḥ |<BR>
     diviṣṭha-mahilā-jayi-prakaṭa-gīta-gopī-tati-<BR>
          sphurat-parama-sampadaṃ vrajam agād vrajeśātmajaḥ ||JGc_1,18.108|| [pṛthvī]<BR>
<BR>
     gartaṃ praviṣṭāḥ śakaṭādi-dadhya-<BR>
          kṣatāntimārtha-pracitā yathā te |<BR>
     tathā nivāsaṃ punar āptavantaḥ<BR>
          kiñcic ca nājñāsiṣur artha-nāśam ||JGc_1,18.109|| [upajāti 11]<BR>
<BR>
[88] giri-gartān niṣkramaṇe yathoktaṃ śrī-bādarāyaṇinā gopyaś ca sa-sneham apūjayan mudā dadhy-akṣatādibhiḥ [BhP 10.25.29] iti |<BR>
<BR>
     gopa-rāja tava sūnur īdṛśaḥ<BR>
          śailam apy adhṛtaḥ yaḥ svakān avan |<BR>
     yaś ca śakram api ghātam antarāpy<BR>
          uddhūtaṃ vyadhita dūra-deśataḥ ||JGc_1,18.110|| [indravajrā]<BR>
<BR>
     dhṛtvā girim asau naikadhuratām āgataḥ param |<BR>
     bhavatāṃ jagatāṃ cāgād api sarva-dhurīṇatām ||JGc_1,18.111|| [anuṣṭubh]<BR>
<BR>
[89] tad evaṃ kathā-prathana-pūrvakaṃ pūrvavan nija-nija-prayojanāya kṛta-vrajanāyāṃ janatāyām anukṛṣṇaṃ raveḥ samastam astaṃ yāvat kṛta-vihārau sūta-kumārau punar api rajanī-sabhāyāṃ sabhājitau nanditājitau babhūvatuḥ |<BR>
<BR>
[90] tatra prathamataḥ parama-śreyasīṃ tat-preyasīṃ prati snigdhakaṇṭha uvāca-<BR>
<BR>
     svalpāpi līlā bhavadīyatāṃ gatā<BR>
          vistāram āyāti tathā bakīripoḥ |<BR>
     rādhe vivektuṃ nahi śakyate yathā<BR>
          prathīyasī kā bata kā tanīyasī? ||JGc_1,18.112|| [upajāti 12]<BR>
<BR>
[91] tām apy asmākaṃ grantha-lāghavāya saṅkocayatāṃ kaviṣu lāghavam eva paryavasyati | tathāpy akuṇṭha-buddhyā svayam eva sā bahudhā budhyatām | ity uktvā bhrātaram āha sma, ārya kathakācārya bhūyaḥ śrūyatām-<BR>
<BR>
     paraṃ girer eva satraṃ hariṇā na prakāśitam |<BR>
     kintu śrī-rādhikādīnām ānanendu-rucer api ||JGc_1,18.113||          yadā tu makha-sambhāraḥ kṛṣṇena vipulīkṛtaḥ |<BR>
          tadālaṅkāra-sambhāras tābhir apy urarīkṛtaḥ ||JGc_1,18.114||     yadā dīpālir ajvāli śikharaṃ śikharaṃ prati |<BR>
     sa cāmūś ca mithas tarhi vyadṛśyantāvṛta-sthalāt ||JGc_1,18.115||          yadā pravartitas tasmin bakahantrā girer mahaḥ |<BR>
          prāvarti ca tadā tābhis tad-didṛkṣā-mahā-mahaḥ ||JGc_1,18.116||     yadā samuditā jātā mahilā bhūmi-bhṛn makhe |<BR>
     tadā tā muditā jātā hari-darśana-niściteḥ ||JGc_1,18.117||          kṛṣṇe saṃlāpam ācerur yadā vividha-subhruvaḥ |<BR>
          tadārha-bodha-sadṛśaṃ dṛśaṃ tāś ca nyayūyujan ||JGc_1,18.118||     yadādrir janatā-dṛṣṭiṃ kṛṣṭavān prakaṭī-bhavan |<BR>
     āśādhāma yayuḥ svairaṃ tadāsām akṣi-pakṣiṇaḥ ||JGc_1,18.119||          yadā go-pūjanaṃ kartum ārabdhaṃ sarvakais tadā |<BR>
          tābhiḥ pratisva-dhenv-arcā-praśnāspadam akāri saḥ ||JGc_1,18.120||     yadā gopāla-pūjāyā maho vyaktam abhūd bahiḥ |<BR>
     tadā mano-mahas tāsāṃ vaktre vaktre vyalokyata ||JGc_1,18.121||          gopa-pṛṣṭhaṃ yadā dṛṣṭaṃ kanyāpāṇyaṅkitaṃ puru |<BR>
          tadāsāṃ pāṇayaḥ kṛṣṇaṃ spraṣṭum utkaṇṭhitāṃ gatāḥ ||JGc_1,18.122||     homa-kāle yadā kṛṣṇaḥ prāviśad brahma-saṃsadi |<BR>
     hutaṃ bata tadā tābhir mānasaṃ virahānale ||JGc_1,18.123||          gireḥ parikrame yarhi vyavadhānaṃ yayau hariḥ |<BR>
          tadā tāṃ vyavadhām eva girīyanti sma tat-priyāḥ ||JGc_1,18.124||     yaṣṭiṃ yarhy utkṣipan gṛhṇan kṛṣṇaś cakrāma tarhi tām |<BR>
     dṛṣṭvā dūrād añjanāsrair bhānujā bhānujāyate ||JGc_1,18.125||          yadā yadā mitho rūpaṃ draṣṭum āsīd asambhavaḥ |<BR>
          gavānudrava-lakṣyeṇa sa tāsāṃ madhyam adravat ||JGc_1,18.126||     dhenv-anudravaṇa-vyājāt spṛśan vavrāja yāṃ hariḥ |<BR>
     cillī-vallī-tāḍyamānas tayā sa stambham īyivān ||JGc_1,18.127||          yadā rādhām anu spṛṣṭiṃ dṛṣṭir asya gatā tadā |<BR>
          ayaṃ sarvaṃ visasmāra kintu sasmāra tan-mukham ||JGc_1,18.128||     yadā rātrāv abhūd vāsaḥ sarveṣām eka-dhāmani |<BR>
     tac-chabda-mātra-tāt-paryāḥ śrutitāṃ tarhi tāḥ yayuḥ ||JGc_1,18.129||          kṛṣṇāyās tu yadā kṛṣṇaś cikrīḍa srotasi svayam |<BR>
          tadāmodiny amūs tasminn akrīḍann atidūrataḥ ||JGc_1,18.130||     bhaginīnāṃ gṛhe yarhi bhoktum abhyāyayau hariḥ |<BR>
     sakhya-lakṣyāt tadā tāsāṃ sarvās tatrāpy amūr gatāḥ ||JGc_1,18.131||          yathā-pūrvaṃ yadā sarve pratisvaṃ vāsam avrajan |<BR>
          tadā kārā-gṛhe hanta menire tāḥ punar gatim ||JGc_1,18.132||     yadā saṃvarta-meghās te prāvartanta tadā tu tāḥ |<BR>
     akāmayanta kṛṣṇāya sva-svaccha-trāyamāṇatām ||JGc_1,18.133||          yadā suhṛdbhiś chatrādyair lālitaṃ tam alokayan |<BR>
          svāṅga-bhetrīm amūr vṛṣṭiṃ tadā saudhīm amaṃsata ||JGc_1,18.134||     vichinna-prakharāsāra-cchatre tatreha dīvyati |<BR>
     kṛṣṇe svairaṃ gatā dṛṣṭiṃ menire vṛṣṭim āmṛtīm ||JGc_1,18.135||          abhi kṛṣṇaṃ yadā sarvaḥ śaila-garte' nvavartata |<BR>
          gṛha-prāpta-nidhīnāṃ vā tadā tāsāṃ sthitir matā ||JGc_1,18.136|| [anuṣṭubh]<BR>
<BR>
     nimeṣa-rahitās tadā pratinimeṣam āsedire<BR>
          harer mukha-sudhā-rasaṃ rasanayā dṛg-ākārayā |<BR>
     aho rajani-saptakaṃ vraja-cakora-netrāḥ kiyat<BR>
          kutaḥ sukṛtam udgataṃ na iti vismṛtīr avrajan ||JGc_1,18.137|| [pṛthvī]<BR>
<BR>
     rādhā tatra sukhātisīma-dṛśayā yuktāpi muktāvalī<BR>
     svacche netra-jale tad-īkṣaṇa-bhave koṣṇatvam itthaṃ gatā |<BR>
     hā dhig daiva sadaiva nāsti tava ko' py uccair viveko yataḥ<BR>
     kāntasyāniśa-darśitasya ca cirād adriḥ kare dṛśyate ||JGc_1,18.138|| [śārdūlavikrīḍitam]<BR>
<BR>
     yadā giri-varaṃ dadhe muraharas tadā locanaṃ<BR>
          nijārthita-vinākṛtām api diśaṃ sa ninye muhuḥ |<BR>
     kadācid iha cet prathāṃ bhajati rādhikāyā mukhaṃ<BR>
          tadā phala-mayaṃ mama śramatamaḥ prasajjed iti ||JGc_1,18.139|| [pṛthvī]<BR>
<BR>
     ayaṃ girivaraṃ dadhe karuṇayeti kāruṇyavān<BR>
          samastam abhitarkyate tad iha citta-dhairyaṃ bhaja |<BR>
     nirantarita-locana-prabhava-vṛṣṭi-bhītībhavad-<BR>
          vapuś ca tava rakṣitety akṛta bhāvam eṣā tadā ||JGc_1,18.140|| [pṛthvī]<BR>
<BR>
     girer gartān niṣkrāma-vacanam ākarṇya dayitā<BR>
          murāres taṃ prāṇa-pratimam apahāyāpi nirayuḥ |<BR>
     sa evaṃ taṃ bhāvaṃ bata visṛjatītthaṃ sa tu paraṃ<BR>
          tad āsāṃ viśliṣṭer bharam asahamāno niragamat ||JGc_1,18.141|| [śikhariṇī]<BR>
<BR>
     kiṃ girer vivarato bahir gataḥ<BR>
          kiṃ sa vā sva-hṛdayād iti sphuṭam |<BR>
     nātiboddhum aśakan hari-priyās<BR>
          tarhi yarhi niragād asau priyaḥ ||JGc_1,18.142|| [rathoddhatā]<BR>
<BR>
     yad dṛgambu vavṛṣuḥ stana-bhūbhṛd<BR>
          bhūri-bhūmi-valayeṣu mṛgākṣyaḥ |<BR>
     uddhṛta-prathita-bhūbhṛti tasmiṃs<BR>
          tat kim apy akathayan nija-hārdam ||JGc_1,18.143|| [svāgatā]<BR>
<BR>
[92] atha samāpanam āha-<BR>
<BR>
     rādhe parito yāsīd govardhana-dhāriṇas tadā karuṇā |<BR>
     sāsrān nayana-prāntāt prāntāt tvayy eva sā suviśrāntā ||JGc_1,18.144|| [anuṣṭubh]<BR>
<BR>
[93] tad etad api kathana-śeṣaṃ samāpya pūrvavad eva sūta-sutayor gatayoḥ sarve' pi yathāsvaṃ prasthitāḥ |<BR>
<BR>
iti śrī-śrī-gopāla-campūm anu<BR>
gotrabhid-garva-khaṇḍana-<BR>
govardhana-gotra-māna-vardhanam<BR>
nāmāṣṭādaśaṃ pūraṇam<BR>
||18 ||<BR>
<BR>
<BR>
*************************************************************<BR>
<BR>
(19)<BR>
<BR>
athaikonaviṃśapūraṇam<BR>
<BR>
jambha-bhedi-surendratā-stambhana-<BR>
nagendra-dhara-gavendratālambhanam<BR>
<BR>
[1] atha prabhāte sabhā-tejasā vibhātayoḥ sūta-jātayor madhukaṇṭha-nāmā kathayāmāsa-<BR>
<BR>
[2] tad evaṃ tādṛk-sampadi pratipadi govardhana-samardhanaṃ siddham |  tṛtīyām ārabhya navamy-avadhikaṃ ramyaṃ tad-dhāraṇam addhāvadhāryatām |<BR>
<BR>
[3] atha tādṛśa-daśā-ramyāyāṃ daśamyāṃ śrī-vraja-rāja-samājam anu nimantraṇayā prāmāṇi-kamāṇikya-vraja-janāḥ sukha-yojanaṃ bhojanaṃ saṃyujya mukha-vāsanaṃ mukha-vāsam upajyujya vārtāṃ vartayāmāsuḥ | [4] yatra kṣitidhara-dhāraṇa-nidhyānān nirdhārayantaḥ pūtanāvadhādikam etad avadhikam asambhāvitaṃ sambhāvitaṃ cāviśeṣatayā tat-karma-viśeṣatayā gaṇayāmāsuḥ |<BR>
<BR>
[5] punaś caivam āhuḥ-<BR>
<BR>
     vāvahiḥ parvataṃ bālaḥ sāsahir na tu cācaliḥ |<BR>
     bahir eva yathā vṛṣṭiḥ pāpatir na tad-antare ||JGc_1,19.1|| [anuṣṭubh]<BR>
<BR>
[6] tad evaṃ parama-prabhāvatā tāvad vismaya-jananī jananītim atikrāmati |  tasyām api satyāmatyāsakti-maya-sneha-caya-svabhāvatā mādṛśām anyādṛśām api tasmin niścitā vismitim ātanoti | [7] tasya ca mādṛkṣu visadṛkṣu ca yāsau lakṣyate, sā tu parama-vilakṣaṇatayātīva vailakṣyaṃ lakṣayati |  kiṃ ca-<BR>
     pratyekaṃ sve tanūje pravalayati janaḥ svairam evānurāgaṃ<BR>
     sarveṣāṃ nas tadīye sa katham atha kathaṃ śakyate nāpi moktuṃ |<BR>
     sarveṣv apy asya so' yaṃ sphurati sahabhavas tādṛg eva vrajeśa<BR>
     smāraṃ smāraṃ tad etat na katham api manāg uktiyuktī vrajāmaḥ ||JGc_1,19.2|| [sragdharā]<BR>
[8] tad evaṃ pravaṇatayā śravaṇataḥ śrīmān nandaḥ prajātānandaḥ praṇaya-mayatayā sammata-samayatayā ca garga-siddhānta-vargam evānugadya niravadya-sauhṛdyatas teṣām amandehodbhava-sandehodyamaṃ saṃyamanam anaiṣīt, śrūyatāṃ me vaco gopo vyetu śaṅkā ca vo' rbhake [BhP 10.26.15] ity ādinā |  ante coktavān-<BR>
<BR>
     yad-avadhi mām upadiśya<BR>
prāsthita gargas tad-avadhi jānāmi |<BR>
     śiśur ayam adbhuta-caryāṃ<BR>
valayati nārāyaṇī yayā śaktyā ||JGc_1,19.3|| [gīti]<BR>
<BR>
[9] tad evaṃ śrīman-nanda-rāja-vākyatas tad-avakalanānanda-bhājas taṃ yadā samasta-janāḥ samasta-janānandana-tan-nandana-vārtayā nandayantaḥ santi sma, tadā nija-vṛndair vṛndārakaiś ca vandyamānatayā nandyamānatayā nandyamānatayā ca vṛndāvana-candraḥ sahasā saha-rāmaḥ samājagāma |<BR>
<BR>
[10] samājaś cāyaṃ samam eva taṃ pariveṣa iva paritaś chādayāmāsa, cakora-vāra iva tat-kāntim āsvādayāmāsa, vārāṃ nidhir iva cātmānam ullolatayā sampādayāmāsa |<BR>
<BR>
[11] tad evaṃ sthite sarvasminn api svasthatayā cāvasthite kṣaṇa-katipaye ca prasthite sarva eva te sāmājikāḥ pratisvam amanendirād ātma-mandirād ānīta-prīta-sitāsita-praśasta-vastra-saṅkaraṃ sad-alaṅkaraṇādikaṃ taṃ ca tad-bhrātaraṃ tat-pitaraṃ ca pṛthak pṛthag alaṅkāraṃ svīkārayāñcakruḥ |<BR>
<BR>
[12] yathaivaṃ bahir ebhir ācaritaṃ, tathāntaḥ-pure sa-rāma-mātṛkāṃ giridharasya mātaram abhi caiṣāṃ mahilābhir viracitam iti nirviśeṣam eva tad ubhayatra parvāsīt |<BR>
<BR>
[13] atha sura-pure sureśasya vṛttam anuvṛtyatām | [14] ito gatvā dainyaṃ matvā skhalad-ojā viḍaujāḥ kṣayaṃ gacchann apy asau kṣayam ṛcchann iva sthitavān na tu śacīm acīkamata, na ca nirjara-sadasi nirjagāma |<BR>
<BR>
[15] tad evaṃ varṇyamānam avakarṇya vācaspatir vāstoṣpatim anurahasaṃ bhartsayāmāsa, yataḥ sa khalu vibudhānām api vibudhaḥ | [16] bhartsanaṃ, yathā-<BR>
<BR>
     yasmād abhajasi viṣṇuṃ jiṣṇo tasmād anedhitāse tvam |<BR>
     na vinā candraṃ vindati jīvana-vṛttiṃ vanaspatiḥ ko' pi ||JGc_1,19.4|| [gīti]<BR>
<BR>
[17] athavā sahasradṛśam apy aho bhavādṛśam abhibhūya bhṛśī-bhavantī tādṛśī madāndhatā nāsadṛśī, yataḥ sureśo' si |  kintv amṛtapatā tava kathaṃ mrtapatā jātā?  yatas tyakta-prāṇa-prāyaṇa-kāya-prāyataḥ pramādaḥ so' yam āpatitaḥ |<BR>
<BR>
[18] tathā ca smarati-<BR>
     apasnāta iva snāto' py alam aspṛśya eva saḥ |<BR>
     mṛtakaṃ vapur āsajjan yaḥ sadbhyo bhaya-dāyakaḥ ||JGc_1,19.5|| [anuṣṭubh]<BR>
<BR>
[19] kiṃ ca-vṛṣāhvaya, tava cedam atyavicārata eva |  tathā hi-<BR>
<BR>
     yad-ālambāj janaḥ prāṇaṃ yasmād rakṣitum icchati |<BR>
     vaiparītyaṃ tayoḥ kurvann anunmatto na kathyate ||JGc_1,19.6|| [anuṣṭubh]<BR>
[20] indra uvāca-avicāritam evācaritam idaṃ mayā, bhavadbhiś ca sāmprataṃ sāmpratam upadiśyatām |<BR>
<BR>
[21] vācaspatir uvāca-śatamanyo, tādṛśa-visadṛśatāyāṃ śatadhṛtir eva dhṛtim āsādayitā, tasmāt tad-anusaraṇam eva śaraṇam |<BR>
<BR>
[22] tad evaṃ jambhabhedī sakhedī-bhavann avadhāya dhātāram eva gatvā saṅkocam amatvā svāparādham avadhārayāmāsa |<BR>
<BR>
[23] sa tūvāca-hanta, vibudhādhipenāpy abudhena bhavatā bhavatā duḥsādha-rādhaḥ so' yaṃ mahān evāparādhaḥ kṛtaḥ, yaṃ khalu sādhavaḥ sakṛd apy avadhārayantas tvām avadhīrayantaḥ sāvadhānāḥ śrotram apidadhate |  tathāpi sṛṣṭi-vidhitsā-durvidhinā vidhinā mayā tad idam upadiśyate |  pūrvaṃ tan-mahima-jijñāsayā dhārṣṭyam anuṣṭhitam astīti tan-mātra-kilbiṣa-viṣama-viṣama-viṣaha-mānena mayā durmāṇa-mayāgādha-bhavad-aparādha-kṣamāpaṇāya kṣamatā na labhyate |<BR>
<BR>
[24] kintu-<BR>
     gavāṃ kaṇḍūyanaṃ kuryād go-grāsaṃ go-pradakṣiṇām |<BR>
     nityaṃ goṣu prasannāsu gopālo' pi prasīdati ||<BR>
<BR>
iti gautamādi-sammatyā gojātiṣu prīti-rīti-parītasya tasya kṣamāpaṇāya kātaras tvaṃ taj-jāti-mātaraṃ surabhīm eva bhajasva, na ced asurataḥ surabhī-saṅgatir bhaviṣyati |<BR>
<BR>
[25] atha sunāsīras tv asurabhītaḥ surabhī-lokam āsādya sadyas tad avadya-carita-pracārād vimanasam api tāṃ mātuḥ svasāraṃ muhuḥ prasādya vedhasaḥ savidham evānināya |<BR>
<BR>
[26] tataś ca vidhātedam abhidadhe-ayi, surabhi, surapati-bhī-sāntvanārtham asurāntakasyāntikaṃ gaccha |  gatvā ca tvam asya nūnam evam eva labdha-duścyavana-nāmnaḥ parikilbiṣa-kīrtana-bhiyā kila kavi-pariṣad-upekṣaṇīya-tan-nāma-dheyasya kṛṣṇataś cyavanaṃ vicyāvaya |  tac ca sva-sampad-upakaṇṭha-kuṇṭhī-kṛtāpara-vaikuṇṭha-loka-goloka-mahendratā-martya-loke' py asya vyaktībhavatād iti tad-abhiṣeka-sevātirekataḥ sambhāvitā iti |<BR>
<BR>
[27] atha hari-vāsara-divase surabhiḥ sura-rājam anu vṛndāvana-bhūpari-bhuvar-loka-bhāgam āgamya tad-avasaraṃ pratīkṣāmāsa |  tatra ca dūrataḥ sura-patiṃ surabhir abhihitavatī-<BR>
nāsau meghaḥ paśya govardhanādrir<BR>
          nāyaṃ navyas tasya bhāgaḥ sa kṛṣṇaḥ |<BR>
     neyaṃ vidyul-lola-pītāṃśuka-śrīr<BR>
          naitan mandaṃ garjitaṃ narmavārtā ||JGc_1,19.7|| [śālinī]<BR>
<BR>
[28] paśya paśya, samyag utpatiṣṇuḥ pataga-jiṣṇur viṣṇu-vāhanaḥ so' yam asmad apy upari-bhāgam ārūḍhaḥ san vidyud-gūḍha-vārida-vāra iva yasya cchāyām icchan kila yatra cchāyāṃ prasārayati | [29] so' yaṃ tu-<BR>
<BR>
     śrī-govardhana-śaila-ratna-dṛśadi prakṣipta-śubhrāstare<BR>
     vāmoru-sthita-kañja-cāru-caraṇe savyaṃ karaṃ dakṣiṇe |<BR>
     nyasyann anyam apūrva-rūpa-muralī-nāle manāg atra naḥ<BR>
     smereṇākṣi-taṭena sandadhad aho manye kṛpāṃ varṣati ||JGc_1,19.8|| [śārdūla]<BR>
<BR>
[30] atra cāyam asman-milanam aṅgīkurvann eva saṅginaḥ prasaṅgāntarāya prasthāpitavān | baladevaś ca nādya vanam āgatavān iti cāsthīyate |  tasmād atisvacchatara-cetasam amuṃ bhavāṃs tāvan nibhṛtatayā nibhṛtam avyagratayā cābhyagraṃ gatvā daṇḍavan natvā prasādayitum arhati |  yataḥ,<BR>
     svayam aparādhyati kurute     prabhum abhi tan-mārjane sahāyaṃ yaḥ |<BR>
     tasyedaṃ para-śakter    darśanam atha naiva dainyasya ||JGc_1,19.9|| [āryā]<BR>
     yasmin svayam aparādhī    namati rahas taṃ sahāya-nirviṇṇaḥ |<BR>
     kṛpayati sā jana-mātraṃ    dainyāvasthā mahājanaṃ kim uta? ||JGc_1,19.10|| [gīti]<BR>
<BR>
[31] tataś ca paścād eva viśeṣa-nivedanāyām aham āyāsyāmi |<BR>
<BR>
[32] atha pāka-śāsanas tad-anuśāsanam urarīkṛtya pracchannatayā muralī-dhara-samīpam āgatya pratyagraṃ caraṇa-khara-daṇḍayor daṇḍavat papāta |<BR>
<BR>
     indro nanāma ca yathāṅghri-nakhā murārer<BR>
          agryām amuṣya mukuṭe maṇitām avāpuḥ |<BR>
     cakranda cātha sa yathāmbaka-kairavāmbu-<BR>
          mādhvīka-vidrava-vidhau vidhutām agacchan ||JGc_1,19.11|| [vasantatilakā]<BR>
<BR>
[33] atha krandati saṅkrandane paṅkaja-locanaḥ saṅkocitaḥ kirīṭāgram agra-hastena sāgraham udastam ācarann uvāca-[34] bhagavann, evam ayuktaṃ mā kārṣīr, ārṣīṇāṃ vāṇīnāṃ tvam eka evātirekataḥ parāyaṇam asi |<BR>
<BR>
[35] vajrapāṇis tu mūrdhni prasajjitāñjali-pāṇitayā salajjaṃ svayaṃ svavajra-hata iva maunam evāsasajja |  yataḥ-<BR>
<BR>
     parasya kāyaṃ badhnāti tejasā vacasā manaḥ |<BR>
     śaktaḥ śaktaś ca so' yaṃ yas tasya bhaktaḥ kathaṃ na kaḥ? ||JGc_1,19.12|| [anuṣṭubh]<BR>
<BR>
[36] tad evaṃ tasya tejasā kṛpayā ca suparvādhipasya vividhā gatir jātā,  yathā-<BR>
<BR>
     anyatra candrati hariḥ śakre tarhi sma sūryati |<BR>
     śakro' pi sūryaty anyasmin khadyotati harau sma saḥ ||JGc_1,19.13|| [anuṣṭubh]<BR>
     yadā maunaṃ sasajjāsau tadā mūka ivābhavat |<BR>
     yadā tu stotum ārabdhas tadāgād vāvadūkatām ||JGc_1,19.14|| [anuṣṭubh]<BR>
      yathāmūṃ stutavān indras tathā vaktuṃ na śakyate |<BR>
     śrī-vrajendra yataḥ so' yaṃ tvattaḥ saṅkucati sphuṭam ||JGc_1,19.15|| [anuṣṭubh]<BR>
<BR>
[37] avamānam anālocya kavamānaḥ sa punar evam añjasā tad upasañjahāra-<BR>
<BR>
     mayedaṃ bhagavan goṣṭha-nāśāyāsāra-vāyubhiḥ |<BR>
     ceṣṭitaṃ vihate yajñe māninā tīvra-manyunā ||[BhP 10.27.12] iti |<BR>
<BR>
[38] ayaṃ ca prahasya provāca-<BR>
<BR>
     mayā te' kāri maghavan makha-bhaṅgo' nugṛhṇatā | [BhP 10.27.28]<BR>
     yan mat-pitrādi-sac-chreṣṭhān nātikrāmer mama smaran ||JGc_1,19.16|| [anuṣṭubh]<BR>
     suraś ced viṣayābhoga-garvād roceta vāsava |<BR>
     tadā vipraś ca śobheta śauṣkalaṃ-manyatā-madāt ||JGc_1,19.17|| [anuṣṭubh]<BR>
     aham unmūlayiṣyāmi śakra tvad-vairi-pakṣagān |<BR>
     kathaṃ man manyase bhītiṃ nītim eva pravartaya ||JGc_1,19.18|| [anuṣṭubh]<BR>
<BR>
[39] atha dūrataḥ surabhir abhītam iva tam abhīkṣya, huṅkārataḥ sva-santāna-santānam ākārya, kārya-viduṣī sa-tṛṣṇa-nayanā kṛṣṇam abhijagāma | [40] kṛṣṇaś ca svajāti-rītikāvasthitita evāvanamantīm iva tām imāṃ sahasā sahasām asasambhramam añjali-sañjita-karaḥ sañjagāda-mātā kathaṃ samāyātā?<BR>
<BR>
[41] tataś cāśiṣaḥ siṣāsantī tāḥ sambhramād anudbhāvya surabhy uvāca-<BR>
<BR>
     ete mad-anvayā dhanyā gotvaṃ tvāṃ sevituṃ gatāḥ |<BR>
     ahaṃ tu nedṛk-puṇyā yad gocaratvaṃ ca nāgatā ||JGc_1,19.19|| [anuṣṭubh]<BR>
<BR>
athavā-<BR>
     daitya-ghātī bhavān nityaṃ sarva-lokaika-pālakaḥ |<BR>
     vayaṃ ca loka-madhye smas tvan-nāthāḥ svata eva tat ||JGc_1,19.20|| [anuṣṭubh]<BR>
<BR>
[42] tatas tad idaṃ kiñcit prārthaye-<BR>
<BR>
     go-sūktaṃ bhāṣate gāvaḥ padaṃ sarva-suparvaṇām |<BR>
     tad brahmādau suparvatvam avan vinda gavendratām ||JGc_1,19.21|| [anuṣṭubh]<BR>
     tavedaṃ kiyad aiśvaryaṃ yad brahmāvadhi-pālanaṃ |<BR>
     vaikuṇṭha-kuṇṭhatā-kāri yasya goloka-vaibhavam ||JGc_1,19.22|| [anuṣṭubh]<BR>
     sarvasya pālakāt kvāpi khaṇḍa-pālanam iṣyate |<BR>
     jagat-prakāśakād bhānor nija-dhāma-prakāśavat ||JGc_1,19.23|| [anuṣṭubh]<BR>
     nāsmākaṃ kevalam idaṃ mataṃ kintu vidher api |<BR>
     yad bhaved asya cendrasya durbuddheḥ śuddhi-bhāvanam ||JGc_1,19.24|| [anuṣṭubh]<BR>
     tvat-kṛpāyāḥ paraṃ sthānaṃ vayam ity eṣa vāsavaḥ |<BR>
     āśiśriye yad asmāṃs tad dvāra-mātrāya kalpate ||JGc_1,19.25|| [anuṣṭubh]<BR>
     yasmān mṛgyati tām eva mad-vidhād bhavataḥ kṛpām |<BR>
     kūpād iva rasāntaḥ-sthāṃ tarṣī ghana-rasa-sthitim ||JGc_1,19.26|| [anuṣṭubh]<BR>
     tad eva deva paśyendraḥ paśyaṃs tava pada-dvayam |<BR>
     sūcayaty abhiṣekaṃ te netra-dhārā-sahasrataḥ ||JGc_1,19.27|| [anuṣṭubh]<BR>
<BR>
[43] atha tatra sacita-saṅkocanena vilocanena gocaritānumateḥ śrī-gokula-pateḥ prasādam āsādayantī surarṣi-sura-mātṛ-surapati-suratatibhir upasura-prabhṛtibhiś ca sākaṃ surabhī sarabhasam asura-mardanaṃ puraskartuṃ puraḥ-saratām avāpa |<BR>
<BR>
[44] te hi druhiṇena tāv anu samanujñātā drutam eva vidrutya nihnutya ca rājīva-locanaṃ rājīyantaḥ paritaḥ sthitā babhūvuḥ, yatra rudra-druhiṇāv api teṣām agresaratām avāpatuḥ |<BR>
<BR>
[45] tataś ca surabhir abhihitavatī-śrīmad-vrajendra-kula-candra!   bhavad-bhavadīya-svīya-caraṇānām anucaraṇatas tāvad atratyāni tīrthāni sārthakāny eva jātāni  |  dhenavaś ca yuṣmad-vihita-dugdha-dhayanād dhanyatām adhuḥ | [46] tataś ca svarga-sthita-tīrtha-varasya gaṅgā-nirjharasya tathātmīyasyāpy ūdho-bharasya tvad-ārādhanayā vyarthatāvadhāya payaḥ samāhartuṃ bhavantaṃ vidhim arthayāmahe |  athavā, yathādiśyate tathāvaśyaṃ prathayāmaḥ |<BR>
<BR>
[47] kṛṣṇaḥ sa-smitam uvāca-yatheṣṭham anuṣṭhīyatām |<BR>
<BR>
[48] athābhravāhana-bhrū-bhramaṇataḥ sa-sambhramam abhra-mātaṅgaḥ svaḥ-saṅgata-gaṅgātaḥ samuddaṇḍita-śuṇḍā-daṇḍenāmbhaḥ-sambhṛtān nidhi-kumbhān nirvilambam eva muhur api lambhayāmāsa |  surabhir api surabhi-payasā sura-pati-sarasīm upagiriṃ vibharāñcakāra |  tataś ca-<BR>
<BR>
     vādya-spṛg-gīta-nṛtyair upasura-sadasāṃ stotra-mantrair ṛṣīṇāṃ<BR>
     harṣāndolātikolāhala-jaya-ninadair brahma-rudrādikānām |<BR>
     utsarpad-bhaktir indraḥ saha harid-adhipais tad-gaṇaiś cābhyaṣiñcat<BR>
     kṛṣṇaṃ yenaiva sarve' py ahaha sukha-sudhāsikta-rūpā babhūvuḥ ||JGc_1,19.28||                                              [sragdharā]<BR>
     aditir mātṛ-kṛtyāni svasṛ-kṛtyāni pārvatī |<BR>
     garutmān bhṛtya-kṛtyāni cāhṛtyātra mudaṃ yayau ||JGc_1,19.29|| [anuṣṭubh]<BR>
<BR>
[49] tad evaṃ yadā nirṇiktatayā devagaṇas tam asikta, tadā-<BR>
<BR>
     kīrtir yātā digantaṃ parimala-valanāpy abhramīd bhūmi-golaṃ<BR>
     maṅgalya-dhvāna-dhārā dig-anuga-kariṇāṃ prāviśat karṇa-gartam |<BR>
     itthaṃ sarvatra harṣa-prasara-bhara-vara-prāvṛṣā prāṇi-jāteḥ<BR>
     śāte jāte' pi kaṃsaḥ saraṭa-paṭala-rāṭ-ceṣṭayā veṣṭyate sma ||JGc_1,19.30||                                             [sragdharā]<BR>
[50] tad evaṃ sa vrajendra-nandanaḥ sarva-dig-gatān yadā digye, tadā tu---<BR>
<BR>
     yāvad viṣṇupadaṃ vibhāti parama-vyomādi tāvaty api<BR>
     śrī-goloka-padaṃ praśastim ayate lakṣmī-parārdhāspadam |<BR>
     tatrāpīndratayā vibhāsi nitarāṃ govinda-nāmnā yathā<BR>
     tena tvaṃ jagad aṅga tadvad avatād ity ucire te samam ||JGc_1,19.31|| [śārdūla]<BR>
<BR>
     ākāśa-kusumaiḥ sārdham ākāśa-vacanaṃ tadā |<BR>
     govinda iti yad vittaṃ tataḥ kim iva sādbhutam? ||JGc_1,19.32|| [anuṣṭubh]<BR>
<BR>
      indraś chatraṃ vivasvān bahu-vidha-madhurālaṅkṛtīnāṃ kadambaṃ<BR>
     brahmā līlābjam īśaḥ svaracita-muralīṃ mādhavāya vyatānīt |<BR>
     anyaṃ ca svasvam arthaṃ tridaśa-pati-tatir yat punaḥ sarvam eṣāṃ<BR>
     pūrvaṃ cāpūrvam āsīd abhavad atha tad-aṅgāvṛtījyāsu pūjyam ||JGc_1,19.33||                                             [sragdharā]<BR>
[51] tad evaṃ sthite-<BR>
<BR>
     rājad-rājāsanam upari-gacchatra-citraṃ suramya-<BR>
     bhrāmyad-vālavya-jana-yugalaṃ prasphurad-divya-veśam |<BR>
     kṛṣṇaṃ dṛṣṭvā sura-parivṛtaṃ stabdha-netrāṇi dūrāc<BR>
     citrāṇīva kṣaṇa-katipayaṃ tatra mitrāṇi tasthuḥ ||JGc_1,19.34|| [mandākrāntā]<BR>
<BR>
[52] tataś ca kṛpayā snapita-nayanāravindena govindena kṛtam ānandanam anu phullatayā pūrvataḥ puruṣu mahendrādi-deva-guruṣu chatrādikaṃ taruṣu sandhāya, nija-hita-nibandhāya tat-pada-dvandvam eva vandaṃ vandam amanda-bāṣpa-nisyandaṃ nijām avajñāspadatāṃ vijñāpya tam anujñāpya dūraṃ vindamāneṣu labdha-vigata-nindamāneṣu vṛndārakeṣu, sakhi-sandohaḥ śandoham anuvindan mandaṃ mandam āsasāda |  āsādya ca-<BR>
<BR>
     adrākṣīd amahīd avocad alagīd ājighrad apy acyutaṃ<BR>
     chatrādyaṃ ca cacāya mitrapaṭalī papraccha bhūyaś ca tam |<BR>
     so' pi vyājam ihācacāra bahudhā sā na pratīyāya taṃ<BR>
     kintu prītibharaṃ mithaḥ pravalayaṃ hāsas tad āvardhata ||JGc_1,19.35|| [śārdūla]<BR>
<BR>
tataś ca-<BR>
     iha sthitaiḥ pṛthag aparais tu bhūṣaṇair<BR>
          vibhuḥ parasparam api tām abhūṣayat |<BR>
     amī tadā sa-kanaka-daṇḍa-cāmaraiḥ<BR>
          paricchedaiḥ svayam api taṃ siṣevire ||JGc_1,19.36|| [rucirā]<BR>
<BR>
[53] tasminn atha rājany ati sakhi-vṛnde-<BR>
<BR>
     dṛṣṭvā devatatir vidūrataratas taṃ sevyamānaṃ suhṛd-<BR>
     vargais tad-guṇa-rūpa-śīla-tulitaiḥ sva-pratta-tat-tac-chriyā |<BR>
     tān  svajñāna-vilāsa-sañcita-phalaṃ mene tathā tām api<BR>
     sva-premārjita-karma-sampadam amaṃstānyan na mānyaṃ tataḥ ||JGc_1,19.37|| [śārdūla]<BR>
<BR>
[54] tad evam ārabdhe' pi gamane stabdhe sati satīpati-prabhṛtayas tasminn abhiṣeka-prabhavaṃ prabhāvāntaraṃ paśyantaḥ parasparaṃ sādbhūtam idam udbhāvayāmāsuḥ, yathā-<BR>
<BR>
     kṛṣṇārcāraci daivataiḥ sukham ayur lokāś ca gāvas tathā<BR>
     pṛthvīṃ dugdha-bhṛtāṃ vyadhur bahu-vidhān nadyo rasān susruvuḥ |<BR>
     vṛkṣā madhv adhur uddadhuś ca girayo ratnāni nirvairatāṃ<BR>
     jīvāḥ prāpur aho mahaty apacitiḥ puṣyaty akartṝn api ||JGc_1,19.38|| [śārdūlavikrīḍita]<BR>
<BR>
kiṃ ca-<BR>
     indraḥ krūra-caritram ācaritavān yat tena cintāgame<BR>
     cittaṃ kampam iyarti ced giri kathaṃ cittena tad vyajyatām |<BR>
     kṛṣṇas tatra ca yāṃ kṛpāṃ bata tayā cittaṃ dravī-bhūtatām<BR>
     āyāti svayam eva ced giri kathaṃ cittena sā vyajyatām? ||JGc_1,19.39||  [śārdūla]<BR>
<BR>
[55] atha caramācalaṃ cucumbiṣati bhānu-bimbe vilambaḥ saṃvṛtta ity avilambam eva go-nikuramba-saṃvalanayā sakhibhiḥ samaṃ vrajaṃ vrajan vraja-rāja-janmā san-mānayadbhir nirjara-vrajair upary atula-puṣpa-varṣair upacarya vrajadbhir anuvavraje, yathā-<BR>
<BR>
     divyātapatra-sita-cāmara-śasta-hastaiḥ<BR>
          saṃsevyamāna-savidhaḥ sakhibhiḥ pragītaḥ |<BR>
     puṣpa-vrajena vividhair vibudhaiś ca siktaḥ<BR>
          śrī-pṛkta-kāntir ajitaḥ sadanaṃ sasāda ||JGc_1,19.40|| [vasantatilakā]<BR>
<BR>
     niśamitam akaron niśāmitaṃ ca<BR>
          dyujani-vibhūṣaṇa-bhūṣaṇāṅgam etam |<BR>
     vraja-nṛpati-mukha-vrajaḥ samantād<BR>
          ajani ca sāttvika-rājirāji-mūrtiḥ ||JGc_1,19.41|| [puṣpitāgrā]<BR>
<BR>
[56] yat tu niśamya ramyacetā rāmaḥ sānukrośaṃ krośamātram upavrajya nijāvarajavijayaṃ paśyan sukha-vaśyamanās tam āliṅgya mūrdhānam āśiṅghya kṣaṇa-katipayam upaviśya, vacana-cāturībhis tat-prasaṅgaṃ saṅgatavān |  tataś ca nijānujena pūrvam eva svakṛte nirdiśya rakṣitair divyeṣv api divyatā-lakṣitair analpair ākalpaiḥ so' yam agrajaḥ sva-kareṇa virājayāmāsa |  tataś ca svānujaṃ guru-janānām agratas tādṛśatayā prayātuṃ saṅkocam arocayan so' yam agrajaḥ śanaiḥ sanair anaiṣīt |<BR>
<BR>
[57] atha tasmin dine tu go-sandoha-doha-nibandhanaṃ tad-anubandhi-janān sandhāya svayaṃ tu tat-tad-udantānusandhānāya dhenu-sannidhāna eva sānandaṃ nanda-rājaḥ sannidhāya, vandamānaṃ sa-rāma-sakhi-vṛndaṃ govindaṃ purastād vidhāya samam eva bandhubhiḥ samam āsanam āsajjann āsāmāsa |<BR>
<BR>
[58] tatra cānantaram  ācaritāgatibhiḥ samyag urīkṛta-śrī-rāmānujānumatibhiḥ sūnṛta-vādibhiḥ śrīdāmādibhiḥ sa-samājāya vraja-rājāya divyac-chatrādy-arcāmatrādiṣu samarpiteṣu santarpiteṣu ca sarveṣu tad apracchannam eva sa papraccha-kathyatāṃ tathyaṃ kim idaṃ vṛttaṃ vṛttam? iti |<BR>
<BR>
[59] śrīdāmā prāha-vayam api go-saṅkalanāya kalita-bhūri-dūratayā ciraṃ viramya sthitā na samyag avagamyaṃ tad ācarāma, kintu sāmagrīyam eva nija-samyag-rītim āvedayati iti |<BR>
<BR>
[60] tato namratāṃ vindati śrī-govinde parasparam avadhāya sādhu, śrīdāman, sādhv idam uktam ity abhidhāya sarva evānarvācīna-gopāś citra-pratikṛtaya iva dvitra-kṣaṇaṃ nirnimeṣatām avāpuḥ |<BR>
<BR>
[61] madhumaṅgalas tūccaiḥ sahāsam āha sma-śrīman vrajarāja ! śrūyatām-<BR>
<BR>
     gaur ekā giram ātanod atha pumān anyaḥ sahasrekṣaṇo' <BR>
     naṃsīt ko' pi karī sitaḥ svar-udakāny āhṛtya śaśvad dadau |<BR>
     kaucit pañca-caturmukhāṅga-valitau stotra-prathāṃ cakratus<BR>
     te cānye ca mahāmahena siṣicur gopeśa putraṃ tava ||JGc_1,19.42|| [śārdūlavikrīḍita]<BR>
<BR>
[62] atha svayaṃ cātra sarvataś citraṃ māṅgalikaṃ karma nirmātuṃ yuktam iti vicārya citrāyamāne kṛṣṇa-prāṇe sasamāje vrajarāje viṣṇu-pada-cariṣṇu-vāṇīyam āvirbabhūva-<BR>
<BR>
     yathābhyaṣiñcāma vayaṃ vrajeśitaḥ<BR>
          saṃsajya govindatayā sutaṃ tava |<BR>
     samaṃ samastaiḥ kṛta-maṅgalaṃ tathā<BR>
          taṃ yauvarājyena javād virājaya ||JGc_1,19.43|| [upajāti 12]<BR>
<BR>
[63] atha tad etad amṛta-varṣa-dharṣitā  vraja-varṣīyāṃsaḥ parasparaṃ vicārya kārya-māṇa-maṅgalya-tauryatrika-vādanāpaurvāparyataḥ svasti-vācanādikam ācārya-dvārā samācārya, pratisvam api vividha-vidhāna-dāna-pūrvakaṃ parva pūrayitvā pūra-rājatayā taṃ sabhājayāmāsuḥ |<BR>
<BR>
     āgamyātha śataṃ śataṃ vraja-mahendrāṇī-pradhānāṅganāḥ<BR>
     pratyekaṃ maṇi-dīpa-santati-karā maṅgala-kolāhalāḥ |<BR>
     nīrājyābhisabhājya ratna-nikarair nirmañchya gehaṃ prati<BR>
     snehaṃ mūrtam ivātiyatna-valitā govindam āninyire ||JGc_1,19.44|| [śārdūlavikrīḍita]<BR>
<BR>
     īdṛśas te vrajādhīśa sutaḥ sūta-mukhotsavaḥ |<BR>
     yo gavendratayā gāṃ ca gāṃ ca gāṃ ca sukhākarot ||JGc_1,19.45|| [anuṣṭubh]<BR>
     subhagambhaviṣṇu jātaṃ    jagad api kṛṣṇābhiṣekataḥ paścāt |<BR>
     andhambhāvukam āsīd    bhāvuka-śūnyaṃ kulaṃ tu danujānām ||JGc_1,19.46|| [gīti]<BR>
<BR>
[64] tad evaṃ divā-kathāyāṃ vṛttāyāṃ naktam api sā pūrvavad vṛttā |  yathā madhukaṇṭha uvāca-<BR>
<BR>
     bhaved analpaṃ kutrāpi svalpaṃ kutrāpi poṣakam |<BR>
     yathānna-vyañjanaṃ loke yathā rasa-rasāyanam ||JGc_1,19.47|| [anuṣṭubh]<BR>
<BR>
[65] tasmāt saṅkṣiptam apy etad vistaravad eva mantavyam | [66] tathā hi-tasmin mahasi nīrandhraṃ purandhrībhiḥ samam āsām api samāganaṃ vṛttaṃ, yatropakaṇṭha-gatānām apy amūṣāṃ vastrāvaguṇṭhitāni netrāṇy atīvotkaṇṭhitāni jātāni |<BR>
<BR>
[67] tasmiṃś ca tasya vivāha-samatāvahe mahā-mahe manasīdam asīmam ābhir vibhāvitam-<BR>
<BR>
     keyaṃ jagaty ahaha rājati gopa-kanyā<BR>
          dhanyā yayā tu karapīḍanam asya gantā? |<BR>
     hā yogyatām api vidhāya vidhiḥ samastām<BR>
          astaṃ nināya bata nas tam amūṃ dhig astu ||JGc_1,19.48|| [vasantatilakā]<BR>
<BR>
[68] bhavatu, tad api kintv idam atīvānyāyyam-<BR>
<BR>
     kulīnā rūpiṇyaḥ parama-guṇa-śīlāḥ praṇayitā-<BR>
     bhṛd-utkaṇṭhākaṇṭhāgata-tulita-jīvā bata vayam |<BR>
     na tāvad vaṃśī tat-tad-anuguṇatām añcati jaḍā<BR>
     tathāpy eṣā hā dhik kalita-hari-saṅgā na tu vayam ||JGc_1,19.49|| [śikhariṇī]<BR>
<BR>
[69] kevaleyaṃ varākī kevala-mukha-cūṣaṇa-sukhā, yataḥ-<BR>
<BR>
     āliṅgya kaṇṭham urasi pratipadya kāntiṃ<BR>
          māle kaṭaṃ prakaṭam eva sadā dadhāsi |<BR>
     na śrī-harir na bhavatī tu vā jano' yaṃ<BR>
          saṅkoca-leśam ayate tvam ato' si dhanyā ||JGc_1,19.50|| [vasantatilakā]<BR>
<BR>
[70] tad evaṃ manasi vadantīṣu-<BR>
<BR>
     pūrṇāṃ dṛṣṭiṃ vidhi-vaśatayā kācid āñcīn murārer<BR>
     ardhaṃ kācid vraja-jana-gatā kācid asyās tribhāgam |<BR>
     kācit kiñcin na ca tad akhilaṃ tulyatām eva dadhre<BR>
     sarvāsāṃ yan manasi caklpe hanta tāpāya tadvat ||JGc_1,19.51|| [mandākrāntā]<BR>
<BR>
[71] atha tasyām eva niśāyāṃ candraśālikāyāṃ kṛta-śayanena kañja-nayanena tāsām aparāhnetanāpāṅga-sāṅga-śara-nikara-saṅga-labdha-bhaṅge hṛdi samutthita-vyathatayā jāta-niśītha-jāgaratāyām aviratāyāṃ tāsu nijānirvṛtiṃ vivṛtīkartuṃ tām iva ca tartuṃ purahara-kṛta-vitara-nava-muralīkalaḥ khuralībhiḥ kalayāmāse |<BR>
<BR>
     tadā kedāra-rāgas tu prāpa kedāratāṃ niśi |<BR>
     gopībhir vāsanā-bījam uptaṃ yatrāṅkurāyitam ||JGc_1,19.52|| [anuṣṭubh]<BR>
<BR>
tatra ca-<BR>
     tūkāraḥ khalu māthureṣu paritas tvaṅkāra-bhāṣā matā<BR>
     so' yaṃ vaiṇava-gānataḥ pratipadaṃ prāyaḥ parāmṛśyate |<BR>
     pratyekaṃ yugapat priyāṃ niśamayan kṛṣṇo yadā taṃ jagau<BR>
     matvā svaṃ prati tat pratisvam api tāḥ sarvā vimūrcchāṃ yayuḥ ||JGc_1,19.53|| [śārdūla]<BR>
<BR>
kiṃ ca-<BR>
     ānuṣaṅgikatayāpi sagānād<BR>
          āsv adhād yad  avidus tad amūś ca |<BR>
     uddideśa puru yāṃ bata sā tu<BR>
          svaṃ ca samprati viveda na rādhā ||JGc_1,19.54|| [svāgatā]<BR>
<BR>
[72] tad evam alpa-samayam ayam api kalpa-cayam ayam iva kalpayitvā kathakaḥ samāpayan kathanaṃ ślathayāmāsa-<BR>
<BR>
     so' yaṃ te ramaṇo rādhe labdhaḥ kṛcchreṇa yas tvayā |<BR>
     tvad-vinā-bhāvataḥ saukhyaṃ yaś ca kutrāpi nāptavān ||JGc_1,19.55|| [anuṣṭubh]<BR>
<BR>
[73] tad evaṃ saṅkṣepenāpi kathite prathite muhūrta-dvayaṃ muhūrtavad eva tāś ca te ca tuṣṇīmbhāvam āseduḥ, punaś ca yathāyatham āvāsaṃ samāseduḥ |<BR>
<BR>
iti śrī-śrī-gopāla-campūm anu<BR>
jambha-bhedi-surendratā-stambhana-nagendra-dhara-<BR>
gavendratālambhanaṃ nāma<BR>
ekonaviṃśaṃ pūraṇam<BR>
 ||19||<BR>
<BR>
<BR>
<BR>
*************************************************************<BR>
<BR>
(20)<BR>
<BR>
atha viṃśaṃ pūraṇam<BR>
<BR>
varuṇa-lokāloka-camatkāra-tiraskāraka-golokāvalokanam<BR>
<BR>
[1] atha prabhāta-kathāyāṃ snigdhakaṇṭha uvāca-tad evam ekādaśī-kathā kathitā | tāṃ ca tithim aśithilitayā prathita-manorathāṃ pratītya nityavad eva vraja-devaḥ samyag ullāsam upovāsa |   [2] kintu pāraṇa-kāraṇam avaśīrṇam eva dvādaśīm avaśiṣṭām avadhāya bahv-avaśiṣṭāyām api rajanyāṃ viśiṣṭa-vidhi-balataḥ snānādi-kalanāya kalindīṃ praviṣṭavān | praviśya ca yathā-yatham atrasnuḥ sasnau | snātvā cāntar eva vāriṇaḥ śrī-nārāyaṇam ekāyanatayā sāgama-niṣṭham upatiṣṭhamānaḥ suṣṭhu dhyātum ārabdhavān | tatra cāyaṃ janmata eva tan-mayatayā san-matir āsīt | tādṛśa-nandana-lābhānandatas tu tatrāpy atiśayaṃ vindati sma | tataś ca tad-vidha-dhyānāvadhānataḥ samādhim anavadhim āpannavantaṃ taṃ sarvataḥ pracarantaḥ
pracetasaś carāḥ sahasā samāsadya sadyaḥ svīya-svāmi-nivāsaṃ praty eva pravāsayāmāsuḥ | eṣa nivāsa-viśeṣaś ca tasya jala-stambha-vidyālambhitāra-bhavān svata eva bhāsvān bhāsvat-kanyā-hrada-stha-vivarasyādhaḥ-pradeśe sadeśa eva rasā-vivara-deśe niveśam āsīdati | na ca kṛṣṇa-prabhāvatā vidita-mahitānubhāvasya tasya tathānayanaṃ nayavatāṃ na sambhāvanīyam | sa hi nirantaram idaṃ cintayati-yad asya mad-bhāgya-jātataḥ sañjātasya sutasya yathottara-prathamāna-mānatayā parama-prema-harṣadam utkarṣaṃ śaśvad eva paśyāma iti | tatas tad evāsakṛd eva yogam āpayituṃ tal-līlāyām upayoga-māyātāyā yogamāyāyā eva samayās ta ete pūtanā-gamanādivat |   [3] atha tathāveśinam eva vrajeśānaṃ yadā pāśinaḥ puratas tad-ādeśābhiniveśinas te sañcāritavantas,
tadā tad-ākārata eva taṃ nirdhārayan punaś ca nārāyaṇa-dhāraṇāvantam avadhārayann ayam atidarādarābhyāṃ kṛta-divya-vastrādi-praśastitayā varaśayyām evādhiśāyayāmāsa |   [4] svayaṃ ca pitṛ-haraṇāsahiṣṇu-kṛṣṇāgamanam anantaram eva manvānaḥ sudūra-dṛṣṭi-hetuṃ pūr-dvāram adhitiṣṭhann ūrdhvam eva tiṣṭhati sma |   [5] athātratyaṃ vṛttam anuvṛttyatām |   [6] yadā khalu kṛṣṇasya tātaḥ kṛṣṇā-pāthasi tan-nāthavattā-mātra-dhanānāṃ janānām adṛśyatām avāpa, tadā diśi diśi kāndiśīkās te jalam avagāhya tad-aprāptitas tad-bāhyaṃ pradeśam āgatāḥ | āgamya ca vikrośanta eva vrajam abhigacchantaḥ, kṛṣṇa-rāmāgraṇyas tān vraja-grāmaṇyaḥ kalitāsukhān svābhimukhān eva lebhire |   [7] tatra ca vṛtte śruta-mātre
parama-duḥkha-pātre sarvataḥ kṛta-mano-virāmau kṛṣṇa-rāmau vikramya sarvam atikramya, paramotkaṇṭhita-matyā jhaṭiti-gatyā pṛthivīm api ghaṭṭayantau, tam eva ghaṭṭam āṭatuḥ | tatra ca kṛṣṇaḥ samagra-vyagram agrajam āliṅgan riṅgad-asram evedam aśrāvayat-bhrātar, mātaram akātaratayābhirakṣya sarva eva rakṣaṇīyāḥ, yāvad ahaṃ pitaram ānīya sukha-vitaraṃ karavāṇi | mātary atrāgatāyāṃ tu na kathañcid api paryāptiṃ paryāpayituṃ śakṣyāmīti |   [8] tad evaṃ kṛta-saṃvāda-mātraḥ pitaram ānetuṃ nirmita-yātraḥ saṃhanana-bṛṃhita-siṃha-lajjaḥ saṃhita-parikara-sajjaḥ pātāla-vivara-dvāra-pātraṃ sarit-pātram anu mamajja |   [9] anantaraṃ ca, vrajeśvarī-pradhānāḥ sarva eva tatra caraṇa-mātram ādadhānā rāmam ekam avadhānāḥ
kṛṣṇam anusandadhānāḥ papracchuḥ-kva nu yātas tavānujātaḥ? iti |   [10] sa tu tāṃ vrajendrasudṛśaṃ visadṛśadṛśaṃ parāmṛśann uvāca-mātar, na kātaratām āyāhi | sa tu sampraty eva janakam ādāya svajanasukhaṃ janayi-ṣyati iti |   [11] atha svamātaram uvāca-hanta, tvam api kathaṃ māṃ hantāsi? mayi viśvāsataḥ śvāsamātraviśiṣṭām etāṃ pāhi |  [12] tataś ca sarva evānarvāñcaḥ kāliyadamanaprakramatas tadvacanam aklamapramam eva manvānās tāṃ viśramayāmāsuḥ | kintu,<BR>
<BR>
kiṃ svapnaḥ kim u jāgaraḥ? kim athavā mūrcchā kim unmāditā?<BR>
vety etat paricetum āpur asakṛd-buddhiṃ na tasmin janāḥ | kintūtkaṇṭhitatāvaguṇṭhita-hṛdāṃ teṣām abhūd vāg iyaṃ<BR>
hā hā śrī-vrajarāja hā bata hahā śrī-kṛṣṇa kutrāsi bhoḥ? ||JGc_1,20.1|| [śārdūla]<BR>
<BR>
janī-catuṣṭaya-dhṛtā pluṣṭa-cittā vrajeśvarī |<BR>
śvāsāstitā-tarka-pātraṃ hā hā mātraṃ jagāda sā ||JGc_1,20.2|| [anuṣṭubh]<BR>
[13] atha tuṅgācala-jala-cita-suraṅgā-praveśataḥ pracetaḥ-sadana-gatasya tasya vraja-lakṣmī-dayitasya caritam anupacaritam avadhāryatām |<BR>
 [14] yada tu te yādasāmpati-bhavanaṃ javataḥ śrī-vraja-rājam abhājayaṃs tadā sa ca tatra sacate sma | yathā ca,<BR>
<BR>
snigdha-śyāma-rucy api krud-aruṇa-dyotād adṛśyaṃ vapur<BR>
dhvānta-dhvāṃsy api tīvratā-śavalanād dṛg-rodhanaṃ dṛg-dvayam |<BR>
kaumalyādi-guṇāpi roṣa-rabhasād ugrā tathā tasya gīḥ<BR>
kalpāntābhra-taḍid-dhvani-bhrama-dharān vismāpayante sma tān ||JGc_1,20.3||[śārdūlavikrīḍita]<BR>
[15] tataś ca-bilaṃ valamānaḥ sa khalu jambukaḥ kva nu vartate? iti jalpa-kalanayā tasminn avajñā-vardhanasya śrīman-nanda-kula-samardhanasya bhṛśam ardidhiṣati dṛśam ardidiṣati ca tejasi bahula-kolāhala-pravāham avalambamānaḥ sva-gala-valayita-celatayā kṣmāmelita-bhālaḥ sarva-jala-pālaḥ śaṅkita-kaliḥ kalitāñjalir vidūra-bhū-gata evākhaṇḍa-daṇḍavat praṇanāma |   [16] tasya cedṛśāt kharva-garvatāvalokanāt sarva eva tan-nāthās tathā prathāñcakruḥ |   [17] tataś ca taruṇāruṇa-kamala-locanaḥ sarva-rocanaḥ karuṇayā puraḥ-saratām āsādya sadyas taṃ varuṇaṃ papraccha-te tu kutra parama-dharmācaraṇā madīya-pitṛ-caraṇāḥ? iti |   [18] varuṇas tu galita-dhairya-sañjanaḥ sāñjalitayā sāntvaṃ vaco vyānañja-puruṣottama! yatra khalu tatra-bhavāṃs, tatra
param asāv asamaḥ parama-mahān sambhavati, nānyatra | kintu teṣām eṣāṃ kiṅkarāṇāṃ kiṃ karavāṇi śāsanam ātmanaś ceti tad anuśāsanam āśāse |<BR>
 [19] kṛṣṇaḥ sa-śānta-svāntam āha-varākāṇām eṣāṃ daṇḍaḥ kevalaṃ daṇḍayituṃ pauruṣaṃ khaṇḍayati | avilamba-sparśam eva tu darśayatāt tāta-caraṇa-sarojātam |  [20] atha yathādiśanti dīrṇa-dīnādīnavās tatra-bhavantaḥ iti |  [21] vāri-rājaḥ śrī-vraja-rāja-virājamāna-sadana-paryantaṃ panthānaṃ tac-caraṇa-mūlataḥ parama-dukūlānukūlaṃ cakāra, tatra nināya ca gopa-kula-nāyaka-kula-nāyakam | uvāca ca-govinda nīyatām eṣa pitā te pitṛ-vatsala [BhP 10.28.9] iti |  [22] idam ahaṃ jānāmy eva, tat katham anyathā carāmi? kathaṃ vā parād asya parābhavaḥ syāt? iti bhāvaḥ |   [23] tad evaṃ varuṇasya pāśād yad bhaya-pātrāyamāṇatvam, tasmād api sva-prabhāveṇa mocakasya tasya-<BR>
<BR>
upalabhya ca saurabhyam alabhyasya sutasya saḥ |<BR>
abhyāyayau bahir-vṛttiṃ sabhyānāṃ vismayaṃ vahan ||JGc_1,20.4|| [anuṣṭubh]<BR>
<BR>
unmīlayāmāsa vilocane sa<BR>
śrīman mukhaṃ tasya ca sandadarśa |<BR>
sandarśanād eva babhūva sāsraḥ<BR>
svapnāyitaṃ cāsravṛter amaṃsta ||JGc_1,20.5|| [indravajrā]<BR>
[24] kṛṣṇas tu tac-caraṇa-yugala-tala-sparśa-pūrvakaṃ tam āliṅgan unnamitavān-tāta, so' ham āgato' smi, ity adhigatavāṃś ca | 25] tatra dvayor api samagra-vyagratām āgacchator atha haris tu paritaḥ parīta-para-parīvāra-parīhāsa-śaṅkayā saṅkucita-cittas tatra cātmani ca bāṣpādi-vikāra-vyatiriktākāratām āsādayituṃ vyājahāra-tāta, paritaḥ samavadhīyatām |   [26] atha vraja-sūtrāmā paritaḥ samīkṣya ca kutrāvām āgatau? iti sa-vailakṣyaṃ putrānanam īkṣate sma |   [27] sa covāca-tāta, mā tanyatām anyathā-bhāvaḥ | yathāvrajanam eva sva-vrajaṃ vrajiṣyāvaḥ | tataḥ purataś caraṇa-kamalam avadhīyamānam ādhīyatām |  [28] tatra tu tathā kurvati vyākulatākula-kāku-pūrvaṃ varuṇa uvāca-<BR>
<BR>
kṛpālus tvam aho kṛṣṇa dvayor ekataraṃ kuru |<BR>
daṇḍaṃ vātha prasādaṃ vā nāparādhaṃ tu śeṣaya ||JGc_1,20.6|| [anuṣṭubh]<BR>
[29] tad evaṃ kṛta-yātratayā sthitayor api kṣaṇa-mātram avasthitayos tayor mahopacārāṃś caraṇāgrataḥ samarpitān ācaran praṇāmam ācacāra, cacāla ca sa tābhyāṃ saha yāvad-vivarābhyāsam | āgamya ca tad-abhyāsaṃ tad-vartma-bhāga-sthita-nīraṃ vibhāgam āgamayya tābhyāṃ saha vrajaṃ prati prahita-jana-prahita-mahitālaṅkṛti-mukha-paribarha-sambhṛti-muhūrta-sukha-pūrtitaḥ kṛta-kṛtyaṃ-manyatayā nṛtyann iva nivavṛte |<BR>
<BR>
tadā tīra-sthānā vraja-jani-janāḥ prāṇa-rahita-<BR>
prabhās tad-vartmekṣā-sthita-śithila-jīva-sthiti-daśāḥ |<BR>
pitā-putrau vārāmpati-cara-yutau nirvyathatayā<BR>
gatau dṛṣṭvā bhūyo' py ahaha sukha-tandrīm abhiyayuḥ ||JGc_1,20.7|| [śikhariṇī]<BR>
[30] kevalas tu baladevas tāv abhijagāma, praṇanāma ca vraja-rājam | datta-sukha-samāje vraja-rāje tu, tam upagūhya vismṛta-bāhyatayā kiñcana cāsamūhya kṣaṇa-katipayaṃ viramati | punaś ca rāme punaḥ punar namati, rāmānujaḥ sahasā sahasā parikramya parama-ramya-nija-sparśāmṛta-sparśanataḥ prathamaṃ mātaram eva kātaraḥ punar jīva-lokam ālokayāmāsa, kramaśas tv anyam anyam api |<BR>
<BR>
samāgate pitari harer ubhāv amū<BR>
milanty api vraja-janatāmilan mithaḥ |<BR>
tadā na sā paribubudhe paraṃ paraṃ<BR>
parantu tāv akhilam avait parāparam ||JGc_1,20.8|| [rucirā]<BR>
<BR>
hambā-rāvair jana-kalakalaiḥ svargataḥ puṣpa-pātair<BR>
vādyair nṛtyaiḥ stava-rava-śatair utthite' nyo' nya-marde |<BR>
śrīmān rāmaḥ paśu-samudayaṃ vārayan loka-vṛndaṃ<BR>
ślakṣṇālāpair api samucita-sthāna-niṣṭhaṃ cakāra ||JGc_1,20.9|| [śārdūla]<BR>
<BR>
tatra ca-<BR>
svayaṃ dattvā śubhrāsanam iha mahā-gopa-pataye<BR>
yathā-yogyaṃ cānyān vidadhad upaviṣṭān atha balaḥ |<BR>
upānta-prakrānta-sthitim anujam āpṛcchya paritaḥ<BR>
kathām etāṃ śṛṇvan paśupa-kulam aśrāvayad api ||JGc_1,20.10|| [śikhariṇī]<BR>
 [31] tatrātha datta-svātantryatayā viprān āmantrya paramānnādibhiḥ santarpya tad-abhīpsitāni vīpsayā samarpya, dvādaśyatikrama-bhiyā tat-pravaṇa-dhiyā vratam idam acchidra-pratham astv iti prārthya, gīrbhis tad-āśīrbhis tatra sāmarthyaṃ samartha-kṛtārthaṃ-manyās te dhanyā bahula-kutūhalataḥ sarva eva vrajam āvrajanti sma |  [32] yatra vrajādhyakṣaḥ svayam adhvānaṃ vrajan, madhye-suta-dvayam abhrājiṣṭa |   [33] atha kathakas tām etāṃ kathāṃ samāpayan śrī-vrajeśvaraṃ praty āha-<BR>
<BR>
pāśi-pāśena sambandhas tvayy āsīn neti kā kathā |<BR>
tad-bhayenāpi nāsīt tvat-putrasyāsya prabhāvataḥ ||JGc_1,20.11||tad uktaṃ varuṇenāsya karuṇāṃ vīrya-bhīruṇā |<BR>
govinda nīyatām eṣa pitā te pitṛ-vatsalaḥ ||JGc_1,20.12|| iti | [anuṣṭubh]<BR>
[34] atha dināntare kṛṣṇam antareṇa sabhāntare niviṣṭā gopa-kula-śiṣṭā vraja-patiṃ prati tatratyaṃ citraṃ papracchuḥ |   [35] sa ca loka-pālasya tasya taṃ mahodayam aihika-lokānām āloka-pathātītam astokaṃ ślokayāmāsa | tatra ca-mitrāṇi, citraṃ śrūyatām iti tad-vāsināṃ kṛṣṇe bhaktim atiriktāṃ varṇayāmāsa |   [36] tad-varṇanāntaraṃ tu nija-nijam antaram anu vismitānāṃ tasminn īśvaratālambhaka-sambhāvanayā sarveṣām eva seyaṃ bhāvanā-yadi cānaśvara-pratipatti-vaśād ayam īśvaras, tathāpy autpattika-sneha-sampatti-viṣayāśrayatā-maya-nirāmaya-sukha-dāyīti tu sadā mukhya-vyatīta-sarva-tarṣaṃ samutkarṣaṃ draṣṭuṃ suṣṭhu muhur ullasaty eva naś ceto-vṛttiḥ | tac ca kim anena nirbādhaṃ sādhayiṣyate? iti |   [37] eṣa cāśeṣāṇām eṣāṃ
svāpara-paryāya-jñātitayā svābhedena vijñāyamānānām etad abhijñāya, kāruṇya-jāta-yantraṇayā śīghratā-paratantratayā cintitavān-   [38] aho, ete ca te te mama parama-svajanā, mayi pāramaiśvaryaṃ paryālocya sarvato' py asambhavaṃ mad-vaibhavam anubhavitum icchanti, kintu nānubhavanti yata eva loka-pāla-vaibhava-mātraṃ camatkāra-pātraṃ kurvanti | tādṛśaṃ tad vaibhavaṃ punar eṣāṃ svagati-mayam eva | tat tu tan-mayam api yan nānubhavanti, tat khalv avidyā-kāma-karma-nirmitoccāvaca-gatimati jagati viracitam avatāram anu sarva-sādhāraṇaṃ-manyatayā buddhi-bādhāta eva | sā caiṣām,<BR>
<BR>
iti nandādayo gopāḥ kṛṣṇa-rāma-kathāṃ mudā |<BR>
kurvanto ramamāṇāś ca nāvindan bhava-vedanām ||[BhP 10.11.58]<BR>
<BR>
kṛṣṇe' rpitātma-suhṛd-artha-kalatra-kāmāḥ [BhP 10.16.10] iti |   kṛṣṇe kamala-patrākṣe sannyastākhila-rādhasaḥ [BhP 10.65.6] iti |<BR>
[39] tathā ca-<BR>
<BR>
eṣāṃ ghoṣa-nivāsinām uta bhavān kiṃ devarāteti naś<BR>
ceto viśva-phalāt phalaṃ tvad-aparaṃ kutrāpy ayan muhyati |<BR>
sad-veṣād iva pūtanāpi sa-kulā tvām eva devāpitā<BR>
yad-dhāmārtha-suhṛt-priyātma-tanaya-prāṇāśayās tvat-kṛte ||[10.14.35]<BR>
<BR>
ity ādibhiḥ pramita-sarvopari-mad-vaśīkāri-prema-mahimnāṃ yadyapi nāvidyādi-mayī, tathāpy eṣām anya-sādhāraṇaṃ-manyatām asahamāno' haṃ madīya-prema-sandoha-maya-mohābhilāṣa-lālanā-jālataḥ sañjāyamānām apy etāṃ tan-mayīm eva manye |   [40] vastutas tu tādṛśa-premarṇenānādi-kalpata evānyebhyaḥ prattānavakāśām uttamarṇatāṃ gatānām apy eṣāṃ mayy arpita-sarvārthānāṃ gatir eva mama gatis, tad-anugatam eva ca mama paramaṃ vaibhavam, na punar ataḥ param api paraṃ sambhavati |   [41] tad evaṃ jalāvitur vaibhavād api pitur mama yaś camatkāraḥ, sa tu māṃ duḥkhākaroti | tasmād eteṣāṃ yathā mayi premāveśas tathā naiteṣu mameti tad-anusandhānavatā mayā tad etad eṣām eva vaibhavam eteṣām eva śubhānudhyāna-maya-yogamāyānubhavataḥ
sāmpratam enān anubhāvayāni iti |   [42] tad etad vicintanānantaraṃ dinānantare punar ādi-varāha-purāṇa-vācaka-yācaka-vipra-dvārā-pura-dvārāsthānī-sthitika-vicitra-pitrādy-ābhīra-vīra-pariṣadaṃ prati-kārtika-varti-pūrṇimā-snānam akrūrābhīṣṭa-prade brahma-hrade tūrṇam eva pūrṇa-tat-phalatāṃ sādhayati ity avadhārayan, sāratayā dhārayaṃs tat-prātaḥ sarvāṃs tān dāyādādīn ādāya satrā tatrāgatavān |   [43] āgatya ca sarveṇa saha tatra nimajjya, tam utsṛjya, tīram āsajya, prakṛtitaḥ paratayā sac-cid-ānanda-ghanaṃ parama-svarūpa-rūpa-rasa-gandha-sparśa-śabdatayātmārāmāṇām apy alabhya-ghanaṃ gopānāṃ sva-niketam etaṃ golokam āvaraka-śaktim apākṛtya vyaktīkṛtavān |<BR>
 [44] tiraskariṇīṃ nirākṛtya vicitraṃ divya-citram iva yaṃ khalv asya narākṛti-para-brahmaṇaḥ sva-lokatayā brahmaṇo loka ity ācakṣate |  [45] yatra kila sveṣām eva madhyam adhyāsitaṃ nija-kula-tilaka-kṛṣṇākāratayā paricitaṃ kṛta-janmādi-gokula-līlā-stuti-śruti-sākṣikatayātiniścitaṃ tam etaṃ sa-lokam ālokayan vraja-lokaḥ sarva-śokaṃ vyatītya, vismayānanda-sandohataḥ pratikṣaṇam eva sukha-saṃroham avāpa |   [46] tad evaṃ vyajya rajyan-manasas tān vraja-lokān golokataḥ sa daiteyārir daiteyapīḍanādi-krīḍāṃ pūrayituṃ punar vyavadhāpitavāṃś ca |   [47] atha kathakaḥ samāpanam āha-<BR>
<BR>
īdṛg vrajeśa putras te jita-lokeśa-lokakaḥ |<BR>
yas tvāṃ ca tava lokaṃ ca lokam etam alokayat ||JGc_1,20.13|| [anuṣṭubh]<BR>
<BR>
adhi goloke gopāḥ svayam adhi gopeṣu golokaḥ |<BR>
iti kalayan vanamālī yas taṃ vyānañja taṃ naumi ||JGc_1,20.14|| [upagīti]||<BR>
[48] tad evaṃ prātaḥ-kathāyāṃ prayātāyāṃ vibhāvarī-kathā vibhāti sma | yathā snigdhakaṇṭha uvāca-<BR>
<BR>
yadā yātaḥ pitrā saha varuṇa-lokaṃ harir asau<BR>
tadā rādhādīnāṃ sthitir iha mṛṣā kā prathayitā |<BR>
jaḍānāṃ jāḍyaṃ syād asukha-sukha-buddhis tu sudhiyāṃ<BR>
na śūnyasya prāptiṃ bhajati paritaḥ kāpi ca daśā ||JGc_1,20.15|| [śikhariṇī]<BR>
<BR>
yadāyāsīt kṛṣṇaḥ kila varuṇa-lokaṃ pitṛ-kṛte<BR>
tadā śrī-rādhāyāḥ śvasitam amunā sārdham agamat |<BR>
yadāyāsīt tasmād ayam atha tadā tatra sahasā<BR>
samāgād ity eṣā param iha kavīnāṃ sukavitā ||JGc_1,20.16|| [śikhariṇī]<BR>
<BR>
kiṃ ca-<BR>
āyāte tu vraja-pati-sute pāśi-lokāt tadā kāpy<BR>
ekā rādhām anu tam anu ca snigdha-bhāvā vidagdhā |<BR>
autsukyaṃ tad dvayam anu niśi śrāvayantī dvi-niṣṭhaṃ<BR>
ceto-vṛtter mukham iva tayor añjasā jāyate sma ||JGc_1,20.17|| [śārdūla]<BR>
[49] tatra śrī-rādhā-niṣṭham, tad yathā-<BR>
<BR>
yadi māṃ nayasi vidhātar<BR>
lokāntaram antarā sevām |<BR>
naya māṃ tan-mukha-suṣamā-<BR>
sa-sukhāṃ virahān na duḥkhitāṃ tasya ||JGc_1,20.18|| [udgīti]<BR>
[50] śrī-kṛṣṇa-niṣṭhaṃ yathā-<BR>
<BR>
ānītāḥ pitṛ-caraṇā vāruṇa-lokāt prananditā lokāḥ |<BR>
hā rādhā mama śokād bādhā-gīrṇā na jīrṇāsti ||JGc_1,20.19|| [āryā]<BR>
 [51] atra kākvā jīrṇāsty eveti sambhāvyate |   [52] tad evaṃ sā tasyāṃ tasminn api rahasi nivedya viśeṣataḥ śrīkṛṣṇam apy upālabdhavatī, yathā-<BR>
<BR>
rāgaṃ vināsti hṛdayaṃ mādhava tava rocate ca tat tubhyam |<BR>
iti niyataṃ kanakāṅgī pāṇḍū-bhavati sphuṭaṃ rādhā ||JGc_1,20.20|| [āryā]<BR>
[53] tataś ca tasya sneha-vaśād deha-dravī-bhāvaṃ vyavasya punaḥ prahasya provāca-<BR>
<BR>
bhavān guṇī mādhava rādhikāpi sā<BR>
yenātidūrād api suṣṭhu kṛṣyate |<BR>
rādhāpi bāḍhaṃ sarasā nijālayād apy<BR>
evam ārdrīkriyate yayā bhavān ||JGc_1,20.21|| [upajāti 12]<BR>
[54] madhukaṇṭha uvāca-keyaṃ vṛddhā? yatas tatra nānya-janasya praveśaḥ sambhavatīti pūrvaṃ nirṇītam |   [55] snigdhakaṇṭhaḥ sahāsam āha-paurṇamāsy eva nānā-veśena tatra praveśatīti |   [56] atha tadārabhya-<BR>
<BR>
niśīthaṃ niśīthaṃ tadāsau prakarṣād<BR>
agāsīn muralyeti tathyaṃ mṛṣā na |<BR>
amūs tu pratīyuḥ sphuṭaṃ marma-bhedī<BR>
sa vā kaḥ śarair yaś chinatty āśu sarvam ||JGc_1,20.22|| [bhujaṅgaprayātā]<BR>
<BR>
niveśe saṃveśe mathi pathi jane pāthasi vane<BR>
harir yady apy udyan pratiharitam eva sphuritavān |<BR>
sphuṭaṃ draṣṭuṃ spraṣṭuṃ tadapi tad-alabdher vidhurajād<BR>
dadhe rādhā-bādhā tad-anadhigamād apy adhikatām ||JGc_1,20.23|| [śikhariṇī]||<BR>
[57] atha samāpanam-<BR>
<BR>
īdṛśas te patiḥ śyāme yat-kāntes tvaṃ parā gatiḥ |<BR>
atrābhilāṣaḥ śobhā vā kāntir ity adhigamyatām ||JGc_1,20.24|| [anuṣṭubh]<BR>
<BR>
iti śrī-śrī-gopāla-campūm anu<BR>
varuṇalokāloka-camatkāra-tiraskāraka-golokāvalokanaṃ nāma<BR>
viṃśaṃ pūraṇam<BR>
||20||<BR>
<BR>
<BR>
<BR>
*************************************************************<BR>
<BR>
(21)<BR>
<BR>
athaikaviṃśaṃ pūraṇam<BR>
<BR>
kumārī-vastra-haraṇa-sukumārī-samasta-karṣaṇam<BR>
<BR>
[1] tadānīṃ punaḥ snigdhakaṇṭha uvāca-<BR>
<BR>
[2] atha garga-kṛta-vraja-varga-bheda-maya-samayataḥ paścād udbhūtāḥ kāścid anyāś ca dhanyāḥ prabhūtā nānā-kula-prasūtā yā vraja-kumārikāḥ svabhāvataḥ kṛṣṇa-bhāvānusārikās tāsāṃ kaumāra-pāram ārabhya vāsanā varṇanīyā yathā,<BR>
<BR>
kumārīṇāṃ tāsāṃ aghajiti patiḥ syād iti rucir<BR>
yadā jātā tarhi pratipadam upāyākṛta-dhiyām |<BR>
vidhu-śrīṇāṃ śaśvad bata bahula-pakṣa-sthiti-juṣāṃ<BR>
tamaskṛd-viśvasminn ahaha kṛśatā nityam ajani ||JGc_1,21.1|| [śikhariṇī]<BR>
<BR>
[3] tataś ca tad-artham anurahasaṃ nānā-devatām arthayamānā vyartham iva bhramanti sma |<BR>
<BR>
[4] prārthanā ceyaṃ-<BR>
<BR>
vrajeśitroḥ sadma vāsaḥ paraṃ śvasuratānayoḥ |<BR>
kṛṣṇa eva patir bhūyān mama janmani janmani ||JGc_1,21.2|| [anuṣṭubh]<BR>
<BR>
[5] tataś ca kadācit kālindīm anu parasparaṃ vindamānā babhūvuḥ |<BR>
<BR>
[6] yuktaṃ ca tat, yataḥ-<BR>
<BR>
ekaṃ padam uddeśyaṃ<BR>
bhavati samantād bahūnāṃ cet |<BR>
vividha-bhuvām api teṣāṃ<BR>
milanaṃ ghaṭate yathā sa-tīrthānām ||JGc_1,21.3|| [udgīti]<BR>
<BR>
[7] militānāṃ tāsāṃ parasparaṃ hārdam api jātam | tathā hi-<BR>
<BR>
diśi diśi jātāḥ snigdhā vyatimilitāḥ suṣṭhu bibhrati sneham |<BR>
medura-mudira-samūhe   muhur api yasmāt tathā dṛṣṭam ||JGc_1,21.4|| [āryā]<BR>
<BR>
[8] tatra jāte cāsauhārde hārdam api parasparaṃ vyaktam | yataḥ-<BR>
<BR>
hnutam apy ekāśrayiṇāṃ<BR>
hṛdayaṃ vyaktiṃ mitho yāti |<BR>
tat tu vyatimilitaṃ ced<BR>
vada tarhi syāt pidhānaṃ kim? ||JGc_1,21.5|| [upagīti]<BR>
<BR>
[9] tataś ca parasparaṃ hṛd-bāṣpam udgīrṇavatīnāṃ dṛg-bāṣpam api vikīrṇavatīnāṃ tāsāṃ daśānta-daśāvaśāṅgatayā sambhāvyamānānām anukṣaṇaṃ sukhā-kāṅkṣiṇī pārikāṅkṣiṇī-veśa-viśeṣaṃ vindamānā tatra vṛndā gatā |<BR>
[10] sā hy evaṃ purā cintitavatī-rāga eva khalv āsāṃ vrajanāgarasya tasya samāgamāya vāgagocaraśaktibhāg avasīyate |<BR>
<BR>
[11] rāgaś ca loka-rīti-maya-praṇayata eva jāgarūkatayā garīyān varīvartīti devatāntarārādhanam eva sādhayitavyam, na tu tad-ārādhanam iti |<BR>
<BR>
[12] athāgamya ca tat-kṛtābhivādana-sva-kṛtābhivadana-vidhau labdha-vidhau sābhidadhāti sma-[13] aham atraiva vane vasantī bhavatīnāṃ bhāvavatīnām avasthāḥ paśyantī dayā-vidīrṇa-hṛdayā samāyātāsmi | tad iyaṃ mama siddhā vidyā sva-karṇānubiddhā vidhīyatām | nātiprayāsa-bhāvitatā ca bhavatīnāṃ bhavitā, kintu māsa-mātram atra śramābhāsaḥ | [14] sā khalu mantra-mayī yogamāyā mayā dayāvatī sādhitāstīti |<BR>
<BR>
[15] tad evaṃ tāsāṃ karṇa-vivaram anu mantra-varṇān nidhivan nidhāya tad-vidhim api sa-vidhim abhidhāya mudāntar-hitavatī sāntarhitavatī | tataś ca tās tad-upadeśa-lagnāḥ parama-sukha-magnā babhūvuḥ | yataḥ-<BR>
<BR>
nityaṃ tāvad analpa-rāga-mahimā sarvaṃ sahāyīyati<BR>
prāpnoty eṣa tu yogya-kalpam atha ced dhatte sad-ullāsitām |<BR>
tasmiṃs tādṛg abhūd guruḥ svayam asau śaktiḥ parā vaiṣṇavī<BR>
pūjyā mantra-varaś ca vāñchita-dharas tāsām itaḥ kiṃ sukham? ||JGc_1,21.6|| [śārdūla]<BR>
<BR>
[16] ataevāmūr viśramya mārgaśīrṣīya-śirṣāyāmāṇatā-labhya-pratipadam ārabhya saṃgatya vratam ārabdhavatyaḥ | yatrāruṇa-kṛtāruṇa-guṇa-prasaram avasaram anu parasparaṃ gṛha-visarataḥ samākāraṇāparā vyatibaddha-karā yamunā-gamana-tat-parā gāna-parāyaṇā babhūvuḥ; yatra paraspara-parīhāsa-prāyatayā nijābhiprāyaṃ vyañjayāmāsuḥ | yathā-<BR>
<BR>
tvām upayantā sakhi vanamālī |<BR>
sakala-śubhākara-vara-guṇa-śālī ||dhru||<BR>
yatra vraja-patir ita-rucir ucitām<BR>
vārtāṃ cālayitā sukha-sacitām ||a||<BR>
<BR>
śrutvā tat tava mātara-pitarau<BR>
sukham ayitārau kṛta-dhana-vitarau |<BR>
harir api mudam iha hṛdi gopayitā<BR>
sakhibhir narmaṇi yaḥ kopayitā ||b||<BR>
<BR>
gaṇaka-nidiṣṭa-tare sudināhe<BR>
veśaṃ dhāsyati sa nijavivāhe |<BR>
nīla-rucī-cita-gaura-dukūlam<BR>
ghana-capalābhirucām iva mūlam ||c||<BR>
<BR>
antara-vasanaga-kañcuka-pītaṃ<BR>
citra-pracchada-ruci-parivītam |<BR>
mukuṭa-kirīṭa-tirīṭa-virājam<BR>
alakāvali-maṇi-citraka-bhājam ||d||<BR>
<BR>
kuṇḍala-maṇḍita-gaṇḍa-vibhāgam<BR>
tāmbūla-cchavi-jid-adhara-surāgam |<BR>
adharāvṛtaye kara-dhṛta-celam<BR>
graiveyakam anukṛta-maṇi-melam ||e||<BR>
<BR>
sāṅgada-kaṅkaṇa-mudrika-hastam<BR>
āvāpaka-dhṛti-valayita-śastam |<BR>
hāravalita-hṛdi dhṛta-maṇi-rājam<BR>
vanamālādika-mālya-samājam ||f||<BR>
<BR>
maṇimaya-śṛṅkhala-lasad-avalagnam<BR>
caraṇa-vibhūṣaṇa-gaṇa-ruci-magnam |<BR>
veṣe cāsminn etad apūrvam<BR>
yat tu na dṛṣṭaṃ kvacana ca pūrvam ||g||<BR>
<BR>
aṅgaṃ bhūṣaṇam api kila sarvam<BR>
sarvābharaṇaṃ svayam iti garvam |<BR>
atha maṇi-śakaṭādhiṣṭhitam etam<BR>
kalayiṣyanti suhṛdbhir upetam ||h||<BR>
<BR>
taṃ janyānāṃ śakaṭa-parītam<BR>
kusumair varṣiṣyanti sagītam |<BR>
śakaṭa-dhvani-yuta-vādya-śatena<BR>
mudam āpsyati sa svayam api tena ||i||<BR>
<BR>
tad-dhvani-kalanāt tava sakhi cittam<BR>
dhṛtam api yatnād bhavitā bhittam |<BR>
sa yadā gantā dvāra-sadeśam<BR>
sakhi visṛjeḥ sukha-mūrcchā-veśam ||j||<BR>
<BR>
tam upavrajitā sā tava goṣṭhī  strī<BR>
tatir api gāsyati bimboṣṭhī |<BR>
upayānaṃ tad-vādya-vitānam<BR>
gāli-prāyaṃ tad api ca gānam ||k||<BR>
<BR>
sārātrika-nirmañchana-dṛṣṭiṃ<BR>
kartāras te sa-kusuma-vṛṣṭim |<BR>
maṇḍapa-varam upanīte śyāme<BR>
sukha-sammardo bhavitā rāme ||l||<BR>
<BR>
gopendrādika-gaṇa-pūjām anu<BR>
narma-kutūhalam udayed varatanu |<BR>
pūrvaṃ vidhim api kṛtvā sadvidhi<BR>
āneṣyanti tvām iha sahanidhi ||m||<BR>
<BR>
varapuratas tvāṃ śithilitagātrīm<BR>
sthāpayitāraḥ priyaratipātrīm |<BR>
tātas tava karam atha dadhad abalam<BR>
grāhayitā varakaram anu sajalam ||n||<BR>
<BR>
tatra ca bhavatī sumukhi sukhena<BR>
kim bhaviteti jñātā kena? |<BR>
kiṃ bahunā, tava karasaṃyamanam<BR>
kṛtam iva paśyāmy amunā kamanam ||o|| ||JGc_1,21.7|| | iti | [mātrāsamakā]<BR>
<BR>
[17] tad evaṃ yamunāṃ prāpya drutam eva gānaṃ samāpya velāyāṃ bālya-cāpalyena kalye projjhita-celā eva mithaḥ kṛta-melā velāyāṃ nimajjanti sma | nimajjya ca-kauṣeyatayā kṣālanāṃ vināpi na pariheyam iti tad eva celaṃ paridhāya sevyāyā devyāḥ saikatām arcām arcitāṃ vidhāya mantram anusandhāya dhāma samāyānti sma |<BR>
<BR>
[18] tad evaṃ tāvan māsaṃ yāvad vidhāya tat-pūraka-dinaṃ vratasyāpi pūrakaṃ jātam iti paramānanda-pūraṇataḥ sūrajā-pūram anu dūranirjanatā-jāta-nirvrīḍatayā kṣaṇam akrīḍan |<BR>
<BR>
[19] tad evaṃ pūrva-pūrvaṃ jānan vraja-rāja-nandanas tuṣṭa-manāḥ kumāra-catuṣṭayam anuvidhaṃ vidhāya tatra prasthāya guptam upta-cittatayā tāḥ paśyati sma |<BR>
<BR>
[20] ye khalu dāma-sudāma-vasudāma-kiṅkiṇi-saṃjñās tasya prajñāhaṅkāra-citta-manasāṃ bahiḥ-prakāśatayā labdha-samajñās tantra-vijñātṛbhir vijñāyante, ta ete hi kumārā jāta-catuḥ-pañca-varṣāḥ paraspara-savayaskatā-dhṛta-harṣāḥ kṛṣṇād anudinam āsādita-prema-varṣāś calanārambhata eva-kutra yāmaḥ? iti pṛcchanta eva gacchantaḥ kṛta-tat-saṅgam āgacchanti sma | tad evaṃ-<BR>
<BR>
saṅge vidhāya caturaś caturaḥ kumārān<BR>
āgamya tatra kara-vārita-tat-prahāsaḥ |<BR>
namrībhavann alam alakṣitatāṃ prapadya<BR>
sadyas tad-aṃśuka-cayaṃ sa harir jahāra ||JGc_1,21.8|| [vasantatilakā]<BR>
<BR>
hṛtvā sa satvara-kadamba-nagādhiroha-<BR>
pūrvaṃ sa-ḍimbha-nikaraḥ sphuṭam ujjahāsa |<BR>
śrutvā prahāsam atha gopa-kumārikāṇāṃ<BR>
vargaḥ samaṃ sabhayam ūrdhvita-dṛṣṭir āsīt ||JGc_1,21.9|| [vasanta]<BR>
<BR>
gambhīra-svara-saṅgataṃ tad-itarānudbhāvya-bhavya-śriyaṃ<BR>
hāsaṃ taṃ paricitya bālya-valitās tāḥ prekṣya cānyo' nyataḥ |<BR>
vastrāṇy apy anabhīkṣya tatra vidhṛtāny uccaṃ tu vakṣaḥ-sthalaṃ<BR>
kṛtvā nīcam udakta-vaktram udake nyak-cakrire padminīḥ ||JGc_1,21.10|| [śārdūla-vikrīḍitam]<BR>
<BR>
atalina-nalina-vanānāṃ bhramam iha cakrur mukhāni tāsāṃ na |<BR>
hemante tad-ayogāt kintu nyak-kāram evātra ||JGc_1,21.11|| [āryā]<BR>
<BR>
tataś ca,<BR>
kṣaṇam adhi jala-madhyaṃ tasthur ānamra-netrāḥ<BR>
punar udayati śīte' drākṣur etāḥ kadambam |<BR>
api harir adhiśākhaṃ gupta-mūrtiḥ purāsīt<BR>
punar avṛtim ayāsīc cātma-lakṣāya tābhiḥ ||JGc_1,21.12|| [mālinī]<BR>
<BR>
tāsāṃ jalastha-vapuṣāṃ vadaneṣu kṛṣṇa-<BR>
syārūḍha-nīpaka-taroḥ sahasā dṛg-antaḥ |<BR>
padmeṣu padmapa-kalām adadhād amuṣmin<BR>
yāsāṃ ca nīrabhṛti cātakarītim āpa ||JGc_1,21.13|| [vasantatilakā]<BR>
<BR>
tataś ca-<BR>
uccakair jahasur bālāś cukruśus tatra bālikāḥ |<BR>
ūcuś cedaṃ tu vaḥ kṛtyaṃ vrajādṛtyaṃ bhaviṣyati ||JGc_1,21.14|| [anu]<BR>
<BR>
[21] atha kṛṣṇena muhur api śikṣitā bālāḥ procuḥ |<BR>
<BR>
[22] tatra prathamaṃ, yathā-<BR>
<BR>
kṛtyaṃ vā kim akṛtyaṃ vā na vidmo vayam aṇv api |<BR>
śikṣārthaṃ kintu vaḥ prāptā vīkṣyājñāsiṣma tat punaḥ ||JGc_1,21.15|| [anuṣṭubh]<BR>
[23] atha sarvāḥ salajjaṃ parasparam īkṣitvā punar ūcuḥ-<BR>
<BR>
yaḥ kaścic chikṣakas tasmād bhavadbhiḥ suṣṭhu śikṣitam |<BR>
abhyasyatha vraje tac ca sva-guror māna-vṛddhaye ||JGc_1,21.16|| [anuṣṭubh]<BR>
<BR>
[24] punas tac-chikṣitā ḍimbhāḥ procuḥ-<BR>
<BR>
kimartho' yam upālambhas tan na vidmas tu kiñcana |<BR>
bhavatyo jala-cāriṇyo vayaṃ vṛkṣāgra-gāminaḥ ||JGc_1,21.17|| [anu]<BR>
<BR>
[25] tā ūcuḥ-<BR>
vikrāntir luṇṭhatāṃ yogyā yad vaḥ śākhāgragāmitā |<BR>
dīnatā luṇṭhitānāṃ syād yan naḥ salilagāhitā ||JGc_1,21.18|| [anu]<BR>
<BR>
[26] atha śrī-kṛṣṇaḥ svayam eva sa-kopa-vismayam iva vakti sma-kiṃ luṇṭhitaṃ bhavatīnām?<BR>
<BR>
[27] tā ūcuḥ-aho bata! katham asmākam asaṅkhyatayā duḥsaṃvaram ambaraṃ saṃvaraṇam āpadyate?<BR>
<BR>
[28] śrī-kṛṣṇa uvāca-bhavatīnām ambarāvaraṇatā vidyata eva, tad ambaraṃ vā katham apahāreṇa saṃvalanam avalambatām?<BR>
<BR>
[29] tā ūcuḥ-<BR>
<BR>
ambaram apy ambaratām  āsādayituṃ tavāsti sāmarthyam |<BR>
iha dāmodara cauryaṃ kiyad iva śauryaṃ samarpayatu? ||JGc_1,21.19|| [āryā]<BR>
<BR>
[30] atha kṛṣṇaḥ sa-smayam āha sma-na nagnā etāḥ pāthasi magnāḥ | tad idaṃ tu mayā parihasitam eva | dṛṣṭaṃ bhavadbhir duṣṭhu-prakṛtīnām ākṛti-mātra-suṣṭhutā-yutānām āsām anuṣṭhitam; yan madīyāny eva śastāni vastrāṇi vihārataḥ samasta-vyastatayā yatra tatra visrastāni | tāny etā daridrāṇāṃ kanyāḥ sphuṭam anyāyatayā paricitya ca vicitya paridadhānā, mādṛśas tu dṛśaḥ sakāśād gopanaṃ kāmayamānā bāḍhaṃ jalam evāvagāḍhāḥ | yāni khalv atisvacchānāṃ tigma-cchavi-kanyā-jalānām antar apracchannāny eva lakṣyante, yāny eva cāsāṃ jala-magna-pratyaṅga-lagnāni svarṇa-savarṇa-varṇāni varṇā iva nirvarṇyante | tasmāt plavanta eva bhavantaḥ pratyekam etāḥ kara-gṛhīta-karāḥ samānayantām |<BR>
<BR>
[31] tad etad avadhārya tīra-paryantam avatīrya sambhrama-pratīkṣitālpa-kālān kṛṣṇājñā-pālān bālān amūḥ pratyūcuḥ-[32] kathaṃ stambham avalambadhve? niḥśaṅkam eva saṅkrāmata |<BR>
<BR>
[33] sakhīḥ prati ca prāvocan-atraivānīya pānīya-vāsa-sukhaṃ luṇṭhākān etān ākuṇṭham āsādayata |<BR>
<BR>
[34] atha tān prati ca-<BR>
<BR>
āhara-vasanām āhara-  vanitāṃ yasmāt kriyāṃ sadādhīdhve |<BR>
kātyāyanī-prasādāt  tam api vikarṣāma toyāntaḥ ||JGc_1,21.20|| [āryā]<BR>
<BR>
[35] atha tad etac chrutavanta eva drutavantaḥ skhalanta iva nīpa-tarv-antam āsadya sadyas tam eva tarum āruruhuḥ |<BR>
<BR>
[36] kṛṣṇas tu sa-hāsaṃ spaṣṭam idam abhyacaṣṭe-aho, śubhaṃyūyamānānām āsām ahaṃyutā bhavatīnāṃ bhavatu, paśyāmas tatra-bhavatīṣu devatā-prabhāvam | yāvad eva tad etam udavāsam urīkṛtya bhavatyas tiṣṭhanti, tāvad vayam api dhṛta-niṣṭhās taror upariṣṭād eva nabho-vāsam urarīkṛtya tiṣṭhāma |<BR>
<BR>
[37] atha tatra tad-uttaram urarī-kurvatyaḥ sarvāḥ saśleṣam ātma-hṛd-gatam udgamayāmāsuḥ-<BR>
<BR>
na nādeya-bhayaṃ tasya tarau yasya bhavet sthitiḥ |<BR>
pātra-sātkṛta-gātrāṇāṃ pṛcchyā nādeyatā punaḥ ||JGc_1,21.21|| [anuṣṭubh]<BR>
<BR>
[38] tataś ca tan-mukha-tuṣāra-karatas tuṣāra-kara-taraṅga-nikarataś ca kampamānāḥ sa-narmānukampam amūr ayam uvāca-<BR>
<BR>
[39] aho, hima-śratha-ślathāṅga-sandhayaḥ parama-durbalāḥ ! sarvābhir evārvāg āgamyatām |<BR>
<BR>
[40] tās tu bhrū-bhaṅga-saṅgatam ūcuḥ-punaḥ kim artham āgamayitum arthayase?<BR>
<BR>
[41] kṛṣṇa uvāca-vanadevatayā hṛtaṃ mayā tu prasahya tasyāḥ samāhṛtaṃ vāsaḥ samāsādyatām |<BR>
<BR>
[42] tā ūcuḥ-kim ataḥ śeṣam anveṣāmaḥ?<BR>
<BR>
[43] tad etad uktvāntar-vāriṇa eva prasārita-karāḥ kiñcid abhyānañcuḥ | kṛṣṇas tu sāṅguli-vyaṅgam uvāca-aye śata-patra-patra-netrāḥ ! savidhe' trāgamyatām |<BR>
<BR>
[44] tā ūcuḥ-tavaitad ehīhaṃ karma katham iva?<BR>
<BR>
[45] kṛṣṇa uvāca-mama dṛṣṭir visṛṣṭiś ca viśiṣṭatām āpnoti' iti |<BR>
<BR>
[46] tā ūcuḥ-tarhi kim arhitaṃ bhavet?<BR>
<BR>
[47] kṛṣṇa uvāca-grahaṇātivṛttir vastra-parivṛttiś ca na syāt |<BR>
<BR>
[48] tāś ca parasparam ūcuḥ-aho mugdhāḥ! vañcayitum eveyaṃ prapañcanā |<BR>
<BR>
[49] kṛṣṇas tu tāḥ sandarśya jihvāṃ sandaśya babhāṣe-satyam evedaṃ bravīmi, nāsatyam |<BR>
<BR>
[50] tāḥ punaḥ pratyūham ūhamānā vyatyūcuḥ-aho, mūḍha-buddhayaḥ ! suvyaktāntar-nigūḍha-hāsaḥ parīhāsa evāyam asya |<BR>
<BR>
[51] kṛṣṇas tu gūḍham api smitam agūḍha | samūḍha-priya-vadyatayāpy avādīt-hanta, nahi nahi, yasmād vrata-kṛśatayā bhṛśa-dayā-viṣayā eva yūyam, na tu dūyamānatām arhatha |<BR>
<BR>
[52] tā ūcuḥ-<BR>
<BR>
spṛhayāluś cānya-vastraṃ gṛhayāluś ca yaḥ sa tu |<BR>
śītaluṣu dayāluś ced āścaryātiśayālutā ||JGc_1,21.22|| [anuṣṭubh]<BR>
<BR>
[53] bhavatu | visrabdhaṃ vadata, kadā satyaṃ vaktum ārabdhaṃ tatra-bhavadbhiḥ?<BR>
<BR>
[54] kṛṣṇa uvāca-kadāpi nānṛtaṃ vacasi kṛtavān asmi |<BR>
<BR>
[55] tā ūcuḥ-kaḥ kathayati?<BR>
<BR>
[56] kṛṣṇa sa-hāsam uvāca-aho, kūṭakūṭaṃ ghaṭayamānāḥ! yady anyathā manyadhve, parama-dharma-parān etān eva sametān pṛcchata?<BR>
<BR>
[57] tā sahāsam ūcuḥ-satyam ete bhavataḥ prāpta-marmāṇaḥ sa-dharmāṇaś ca dṛśyante |<BR>
<BR>
[58] kṛṣṇa uvāca-hanta, muṣṭi-sambadhya-madhyamāḥ, pratītim atītha cet pratyakṣata eva lakṣyatām | sarvābhir evāgamya na vā sarvān atirekayā kayācid ekayāpi |<BR>
<BR>
tataś ca-<BR>
tasya tat kṣvelitaṃ śrutvā<BR>
bālāḥ prema-pariplutāḥ |<BR>
vrīḍitāḥ prekṣya cānyo' nyaṃ<BR>
jāta-hāsā na niryayuḥ ||JGc_1,21.23|| [BhP 10.22.12] iti |<BR>
<BR>
tīre gantuṃ lajjā sthātuṃ<BR>
nīre ca śītam ity ubhayam |<BR>
samajani jāḍyaṃ yugapat tad<BR>
imās tatraiva kiñcid abruvata ||JGc_1,21.24|| [anu]<BR>
<BR>
vraja-nṛpa-kula-ratna tvaṃ vraja-prīti-śālī<BR>
vraja-jana-mahanīyaś cāsi yācāmahe tat |<BR>
vayam atitara-śīta-vyagratā-grasta-cittā<BR>
vitara vitara vāsaś cānayaṃ mā ca kārṣīḥ ||JGc_1,21.25|| [mālinī]<BR>
<BR>
[59] kṛṣṇa uvāca-mamānayaṃ ko vā nayana-viṣayaḥ kṛtaḥ? pratyuta sat-kula-prabhavatīnāṃ bhavatīnāṃ vana-devatāhṛta-vastrāṇāṃ sāhāyyam eva kāryam iti tathā mayārabdham asti | na tu bhavatīnāṃ cela-cela-pracaye mādṛśām abhilāṣa-melaḥ sambhavati | tasmād asmat-paritoṣa-poṣaṇāya yadi kiñcid api dattha, tadā tan-madād eva devatā-virodham apy anurodha-viṣayī-kurmaḥ |<BR>
<BR>
[60] atha tad etad evam avadhāritavatyaḥ kātyāyanī-vratavatyas tad etan manasi vicāritavyaḥ-hanta, yad asmābhir manasi rañjitaṃ, tad evāyaṃ vyañjitaṃ kartuṃ prayatate | tasmād asmākam ayam eva samayaḥ | kintu kim api lakṣyam evātra lakṣyam, tad api svata eva labdham yat pṛthu-śīta-bhītatādikam atra prakaṭam eva ghaṭate |<BR>
<BR>
[61] atha taṃ prāhuḥ-hā, hā, drutam anena haimanena pavanena śīta-parītatayā jīvana-viparītatāṃ vayam āyātāḥ, tasmān marma-bhedakaṃ narma vṛthā mā kṛthāḥ, kintu vastram eva sevaya | yad vā vāñchasi, tat tu lāñchanam aṅgīkṛtyāpi kariṣyāmaḥ |<BR>
<BR>
[62] kṛṣṇaḥ sa-smitam uvāca-hanta, yadi madiṣṭaṃ dāsyatha, tarhi dāsyam eva svīkuruta |<BR>
<BR>
[63] atha tāś cintayāmāsuḥ-hanta, sahasā marma-sparśe karmaṭhatām eva labdhavān asau | bhavatu, vayam api narmāśritya tad eva śarmāṅgī-kurmaḥ |<BR>
<BR>
[64] spaṣṭaṃ ca procuḥ-śyāmsundara te dāsyaḥ [BhP 10.22.15]<BR>
<BR>
[65] kṛṣṇaś ca sa-smitam āha sma-tatra ca yan mamoditam, tad anumoditaṃ purataḥ kuruta |<BR>
<BR>
[66] atha tāḥ parasparam ālocana-pūrvaṃ nikocita-locanam ūcuḥ-bhavatu, karavāma tavoditam iti |<BR>
<BR>
[67] tad evam api kṛṣṇe sa-tṛṣṇe' pi tuṣṇīm eva sthite punar ūcuḥ-dehi vāsāṃsi dharmajña iti |<BR>
<BR>
[68] atra cānyathā nijāṅgīkāra-sabhaṅgī-bhāvād dharma eva marma-bādhāyāṃ nātmānaṃ saṃvarmayed iti bhāvaḥ |<BR>
<BR>
[69] tathāpi tathā sthite tasmin kautuka-nigūḍha-smite punar ūcuḥ-no ced rājñe bruvāmahe' iti |<BR>
<BR>
[70] atra ca bhaya-nirmuktam imaṃ tad-yukta-mātram ācaritum uktam idaṃ na tu vastutaḥ |<BR>
<BR>
[71] tad eṣa vyāja-padena rāja-padena yaṃ viśeṣam abudhyate, tam eva budhyatāṃ nāma nikāmam ity abhiprāyaḥ |<BR>
<BR>
[72] kṛṣṇaś ca tad-upayuktam uktavān-aho, kadā dāsyo bhaviṣyatha? kadā vā mayoditaṃ kariṣyatha? tat tu nopalabhāmahe | yadi vettham satyam eva, tadā gaty-antaram antarā, jalād utthāya sarva-sampad utthāya smitena sametam eva sameta, na tu sūkṣmayāpi rukṣatayā | na cen, mithyā-saṅkalpa-jalpānāṃ tata evādharma-marma-kalpānāṃ sāhāyyam asmābhiḥ kathaṃ vā prathanīyam?<BR>
<BR>
[73] tathāpi tāsām anutthānam uṭṭaṅkya kaṭhinatā-ghaṭitam ācaṣṭe-na vayaṃ vṛthā kṛtāśānāṃ kanyā-pāśānāṃ vaḥ sambandham anurundhmahe | kintu-<BR>
<BR>
idaṃ ca me dayālutvam eva budhyadhvam añjasā |<BR>
no cen nāhaṃ pradāsye kiṃ kruddho rājā kariṣyati? ||JGc_1,21.26|| [anuṣṭubh]<BR>
<BR>
[74] atra ca rāja-padaṃ vyājāya vyājahāra | tataś ca maunaṃ pratilabhya tāsāṃ bhayam upalabhya, tena karuṇa-sabhya-śiromaṇinā pratyayam ācarya, kathañcit pratyaye cācarite śītārtatā-nirvarti-vārtatām āhartuṃ vrīḍā-niviḍa-jaḍa-vapuṣo' pi jaḍād utterur iti vārtayanti | tad yadi tathā syāt tadā vastutas tu tat-kāraṇam idam astu-<BR>
<BR>
||JGc_1,21.27|| MISSING!<BR>
<BR>
prārthyaṃ cet phalati tadā bhajema<BR>
dehaṃ no cen no' ti samayasya yaiva sīmā |<BR>
tāsāṃ sā yadi viphalā kva tarhi lajjā<BR>
nirvastrā gati-vidhaye himaṃ tu lakṣyam ||JGc_1,21.28|| [praharṣiṇī]<BR>
<BR>
[75] tad evaṃ kathañcid udakād uktāś ca tā na vyaktāvayavā jātāḥ | kintu-<BR>
<BR>
hasta-pallava-kṛtāgra-vastrikāḥ<BR>
keśa-vistṛti-dhṛtāparāmbarāḥ |<BR>
ādi-niṣṭhita-kaniṣṭha-dārikāḥ<BR>
kubjikāvad amilan kumārikāḥ ||JGc_1,21.29|| [rathoddhatā]<BR>
<BR>
[76] tataś ca-paśya kṛṣṇa, paśya sarvatas trastā etā loptrāṇi vastrāṇi pāthasy eva srastāni vidhāyāgatā iti saṃlapya prabala-hāsaṃ valgati bāla-varge, haris tv idaṃ bhāvitavān atīva dayām ayāmāsa | yathā-<BR>
<BR>
śaśadhara-tanvā tulanām āhata-lakṣaṇatayā yayur yad api |<BR>
tad api ca tāṃ sahasāmūr āhata-lakṣaṇatayā jigyuḥ ||29|| [āryā]<BR>
<BR>
etāḥ sat-kula-sambhavā varam aho vāñchanti dehavyayam<BR>
na vrīḍākṣayam evam apy atha daśām etāṃ gatā mat-puraḥ |<BR>
bījaṃ cātra parantu mad-vimukhatāśaṅkā tataḥ kuṇṭhatām<BR>
utkaṇṭhā kiratī viloṭhayati mām āsāṃ nijāśarmaṇi ||JGc_1,21.30|| [śārdūla]<BR>
<BR>
[77] tathāpy āsāṃ suṣṭhu tan-niṣṭhāṃ niṣṭaṅkayituṃ paṅka-darśinaṃ mano-ratha-sparśinaṃ parihāsam apy atīva spaṣṭayituṃ cittam idam utkaṇṭhate | yadā gatā api saṅkocāvagāhataḥ parasparam āhata-prakāśāvayavā eva tiṣṭhanti iti |<BR>
<BR>
[78] prakāśayann uvāca-are re, capalāḥ, kathaṃ bhavanto hasanti? etāḥ khalu nagnikā eva kathaṃ nagnikā-bhāve doṣam arhanti?iti |<BR>
<BR>
[79] atha punar vastra-kadambaṃ kadamba-skandha-sandhi-viśeṣe sa-pratyāhāraṃ tat-pratyakṣa-saṃvalitatayā sandhāya prema-bandhāya sa-smitaṃ tāḥ praty evam āha sma-[80] dāsyāṅgīkāra-kāraṇāt pradāsyāmy eva tāny etāni vastrāṇi | kintu pūrvam aśakya-nirṇayaḥ, samprati tu nirvarṇya nirṇītaḥ, so' yaṃ sad-guruto yajata-namatāṃ prāptavatīnāṃ bhavatīnāṃ durnayaḥ sapadi māṃ vivarṇayan vartate | tad etad avadhāryatāṃ bhavatībhiḥ-<BR>
<BR>
śambaraṃ praviviśe bimbādharaṃ<BR>
yat tad eva jaladevahelanam |<BR>
chidram āvaritum atra tadvrate<BR>
śīrṣabhākkarayugaṃ sa namyatām ||JGc_1,21.31|| [rathoddhatā]<BR>
<BR>
[81] tās tu tatra sāpatrapa-cittāś ca parama-bhīti-bhittās tathākāryatayāvadhārya paśyata ke' pi śabdāyante iti bālānāṃ dṛṣṭīḥ pratārya patir eva devatā iti vicārya sa-parihāsa-vilāsa-vyājatas tam eva namaścakruḥ-svāmin, namas tubhyam iti |<BR>
<BR>
[82] tataś ca kṛṣṇaḥ sa-kautuka-tṛṣṇayā tāsāṃ prati pratīkaṃ sandṛśya, snigdhatāṃ vidagdhatām api parāmṛśya, labdha-prasāda-melaḥ khelā-valitaṃ celāni yathāsvam arpayāmāsa | yatra ca-dṛṣṭi-patha-sevanād eva bhavatīnāṃ puṣṭi-dīrghatādikaṃ mama muṣṭi-gataṃ jātaṃ, katham anyathā samarpaṇaṃ kuryām? ity evaṃ tuṣṭiṃ dadānaḥ sva-vicakṣaṇatāṃ lakṣayāmāsa | kintu-<BR>
<BR>
prātikūlya-vacanaṃ ca sauhṛdād<BR>
ānukūlyam abhigamya śarmadam |<BR>
paśya vastra-haraṇādinā hariḥ<BR>
pratyuta pramadayām babhūva tāḥ ||JGc_1,21.32|| [rathoddhatā]<BR>
<BR>
[83] tataś ca vṛkṣād avatīrṇavati tasmin,<BR>
<BR>
lajjā-saṃvaraṇārtham asaṃvara-madhur bālā bhṛśaṃ lajjitās<BR>
tarhi svāṅga-vṛtiṃ dadhur muhur aho vyaktāntaraṅgārati |<BR>
kṛṣṇād alpa-vivṛtta-vaktra-kamalās tasthur dṛgantaḥ punas<BR>
tatrāgād vraja-subhruvām ahaha bhoḥ kāmasya vāmā gatiḥ ||JGc_1,21.33|| [śārdūla]<BR>
<BR>
||JGc_1,21.34|| MISSING!<BR>
<BR>
tataś ca-<BR>
bhṛṅga-śreṇya ivāmbhojaṃ rasa-pūrṇaṃ kumārikāḥ |<BR>
bhartṛ-kāmās tadā kṛṣṇaṃ varītuṃ paritaḥ sthitāḥ ||JGc_1,21.35|| [anuṣṭubh]<BR>
<BR>
[84] atha teṣu cākarāleṣu bāleṣu-cala cala kiṃvā karaṇīyam atra? iti kara-dvayaṃ vasanādi-parikara-cayaṃ cākṛṣya hṛṣyatsu vitaraṇīyaṃ varam ambara-hāritāhārī hariḥ svam anusaṃhitavān | tataś ca-<BR>
<BR>
tāsāṃ vijñāya gopālaḥ sva-kara-sparśa-kāmyayā |<BR>
dhṛta-vratānāṃ saṅkalpaṃ kalpayāmāsa siddhidam ||JGc_1,21.36|| [anuṣṭubh]<BR>
<BR>
yathā-<BR>
svasyārthaḥ sa tu yad vibhāti parataḥ svīyaṃ samārādhanaṃ<BR>
mayy āviṣṭa-manās tv anādaram athācaryātra mā bādhayati |<BR>
tatrādye svayam asmi śaśvad upamā yūyaṃ dvitīye tataḥ<BR>
saṃkalpo nirupadhir eṣa bhavatīṣv evātisatyo mataḥ ||JGc_1,21.37|| [śārdūla]<BR>
<BR>
sarpir-bhṛṣṭam āguḍa-kvathitatām āptāś ca dhānā yathā<BR>
vasyante svayam eva bījavad amūs tanvanti nānya-spṛhām |<BR>
man-mātra-spṛhiṇāṃ madīya-bhajanaṃ no tadvad anya-spṛhaṃ<BR>
kintu syād rasanīyarūpam iti ced yuṣmākam āstāṃ kathā ||JGc_1,21.38|| [śārdūla]<BR>
<BR>
[85] tad evam ākarṇinīr vara-varṇinī sadya eva gāndharva-parva sampadyatām ity abhiprāyatayā sāpatrapa-nayanāḥ svīkṛta-maya-samayam apekṣamāṇāḥ prati samardhakatayā samardhakatāṃ gacchan punar accham uvāca, yathā-<BR>
<BR>
mithaḥ svīkāraḥ syāt pariṇaya-vidhis tat-parikāraḥ<BR>
pare te te dharmāḥ sa punar udabodhi svayam iha |<BR>
ato yūyaṃ siddhā vraja-gamanam evādya kuruta<BR>
kṣapāyāṃ kasyāñcit kila milanam apy āśu bhavitā ||JGc_1,21.39|| [śikhariṇī]<BR>
<BR>
[86] tad evaṃ tābhyaḥ pratiśrutavati tasminn adhikam eva tāsām āveśo jātaḥ | yathāha śrī-śukaḥ-<BR>
<BR>
ity ādiṣṭā bhagavatā labdha-kāmāḥ kumārikāḥ |<BR>
dhyāyatyas tat-padāmbhojaṃ kṛcchrān nirviviśur vrajam ||[BhP 10.22.28] iti |<BR>
<BR>
tathā hi-<BR>
akṣibhyāṃ vaktra-bimbād bhuja-yuga-rucibhāṅ madhya-bhāgān nitambād<BR>
ūrubhyāṃ jānu-yugmāt pada-sarasi-ruha-dvandvam āpur murāreḥ |<BR>
vrīḍā-namrāḥ sva-dṛgbhyām ahaha mṛga-dṛśas tad-viyuktau tu tat tat paścād<BR>
dṛṣṭaṃ padaṃ tu pratipadam udabhūd antare lagnam āsām ||JGc_1,21.40|| [sragdharā]<BR>
<BR>
dve cittavāsasī nītvā kumārīṇāṃ paraṃ dade |<BR>
na pūrvaṃ tu nirākāraṃ gopanīyam atīva saḥ ||JGc_1,21.41|| [anuṣṭubh]<BR>
yat tarhy antima-ghasra-pūryam api tā devy-arcanaṃ san-madād<BR>
vismṛtya vrajam eva jagmur abhavaṃs tenaiva pūrṇa-kriyāḥ |<BR>
premṇā yasya tu tac ca tac ca laṣitaṃ tasyātha sākṣāt-phalaṃ<BR>
kṛṣṇāṅgī-kṛti-śarma ced vavalire kiṃ śiṣṭam iṣṭaṃ param? ||JGc_1,21.42|| [śārdūla]<BR>
<BR>
[87] madhukaṇṭha uvāca-māsikam iṣṭam anu miṣṭaṃ miṣṭaṃ bhuktavatī devī katham iṣṭa-dānārtham āgamanaṃ muktavatī?<BR>
<BR>
[88] snigdhakaṇṭha uvāca-<BR>
<BR>
rāga eva kila siddhi-kṛd āsāṃ<BR>
nāsmad arcanam iti pratipadya |<BR>
nāgamad vara-vidhāv iha durgā<BR>
kintu rāga-viṣayaḥ svayam eva ||JGc_1,21.43|| [svāgatā]<BR>
<BR>
[89] madhukaṇṭha uvāca-nūnam etāś ca gargeṇaiva govindād apetāḥ kṛtāḥ |<BR>
[90] snigdhakaṇṭha uvāca-kṛtāḥ, kintu na sākṣāt |<BR>
<BR>
[91] madhukaṇṭha uvāca-katham iva?<BR>
<BR>
[92] snigdhakaṇṭha uvāca-yadyapi sādhvī-śiromaṇi-ramaṇīnāṃ rādhādīnāṃ dīnāyamānānām ālocana-saṅkocatas tasya punar vrajāgamanam anu mano na jātaṃ, tathāpi tad-anusandhānaṃ vinā vrata-bandhādi-dvayaṃ na sandhātavyam iti śrī-vraja-pati-jampatyoḥ kṛta-nibandhatayā, rādhādīnāṃ vadhūnām ābhād utpanna-manaskāra-pratibandhatayā ca tāḥ parasparayā parākṛtāḥ |<BR>
<BR>
[93] madhukaṇṭha uvāca-tarhi tāḥ kumārikāḥ katham āsan?<BR>
<BR>
[94] snigdhakaṇṭha uvāca-bahiḥ kaumāreṇa rahas tu śrī-hari-pariṇītatā-vyavahāreṇa |<BR>
<BR>
[95] madhukaṇṭha uvāca-satyaṃ, bālyam eva khalu pūrvāsāṃ bodhasya virodhaṃ kurvāṇam āsīd iti viparīta-rītir jātā | katham iva jñānottarāṇām āsāṃ sā bhavet? iti |<BR>
<BR>
[96] tad etat kathāṃ prathayitvā kathakaḥ śrī-rādhāṃ bodhayati sma-<BR>
<BR>
evaṃ balānujātena yad vilambāvalambanam |<BR>
tad balaṃ balavaj jātaṃ tava saṃvalanaṃ vinā ||JGc_1,21.44|| [anuṣṭubh]<BR>
<BR>
[97] yata eva pūrvaṃ stabdhā veṇu-śikṣā ena punar ārabdhā | yatra kathā-viśeṣa-prathanaṃ padya-dvayaṃ sāmprata-līlā-mayam api, śaradu-dāśaye sādhujāta [BhP 10.31.2] ityādivat tāsāṃ vacasā rasāvahaṃ syād iti tad-dvārā śrī-parīkṣic-chikṣā-guruṇā nikṣiptaṃ, tad yathā-<BR>
<BR>
yarhy ambujākṣa tava pāda-talaṃ ramāyā<BR>
datta-kṣaṇaṃ kvacid araṇya-jana-priyasya |<BR>
asprākṣma tat-prabhṛti nānya-samakṣam añjaḥ<BR>
sthātuṃ tvayābhiramitā bata pārayāmaḥ ||[BhP 10.29.36]<BR>
<BR>
iti tāsāṃ rāsa-rajany-ārambhe dainya-saṃvedanaṃ nivedanam |<BR>
<BR>
pūrṇāḥ pulindya urugāya-padābja-rāga-<BR>
śrī-kuṅkumena dayitā-stana-maṇḍitena |<BR>
tad-darśana-smara-rujas tṛṇa-rūṣitena<BR>
limpantya ānana-kuceṣu juhus tad-ādhim ||[BhP 10.21.17]<BR>
<BR>
iti pūrva-varṇita-veṇu-varṇana-mayam |<BR>
<BR>
[98] tad idaṃ sparśa-dvitayaṃ kānta-yogaja-bhoga-viśeṣam ayaṃ na syāt, rāsa-rajanyāṃ vakṣyamāṇa-kṛṣṇa-pratyākhyānāyukteḥ | rāsārambha eva bhagavān api rantuṃ manaś cakre [BhP 10.29.1] ity ukteś ca |<BR>
<BR>
[99] tad evaṃ tvayābhiramitā [BhP 10.29.36] ity asya tu tat-sparśānantaraṃ tvayā sarvato-bhāvena prayukta-raty-ākhya-bhāvā ity evārthaḥ saṅgacchate |<BR>
<BR>
[100] tasmād athedaṃ vivriyate | tad evaṃ dīrgha-rātratayā mandatā-pātraṃ hemantārdhena sārdhaṃ śiśiraṃ niśi niśi vaṃśī-śaṃsitam abhyasyati tasmin vasanta āyātaḥ |<BR>
<BR>
[101] sa ca sārvatrika-cārv-anubhavo' pi vṛndāvane vṛndārakatām avindata, yathā-<BR>
<BR>
vasantati nidāgho' pi vasantasyātra kiṃ bruve |<BR>
vasantaṃ yatra govindaṃ sarva-santaḥ sadā viduḥ ||JGc_1,21.45|| [anuṣṭubh]<BR>
<BR>
[102] tathāpi hemanta-śiśirāv api tāpad-āpad-āyatanatayā yasya yāsāṃ ca pratibhāsate sma | tathā ca tāsāṃ kṛṣṇa-kṛṣṇa-preyasīnāṃ pratyekaṃ bhāvanā,<BR>
<BR>
samāgantā yarhi prathamam ṛtu-rājaḥ sakhi tadā<BR>
ṛtūnām anyāyaṃ bata kathayitāsmīti laṣitam |<BR>
tad āstām eṣa prāk para-bhṛta-śilīvaktra-tatibhir<BR>
vitarjann evāsmān akṛta-vṛjinā dhik praviśati ||JGc_1,21.46|| [śikhariṇī]<BR>
<BR>
dvirepho barbaraḥ proktaḥ para-puṣṭaś ca ceṭakaḥ |<BR>
tau cāgraṇyau madhor dṛṣṭau yāpyatā kāpy ataḥ kim u? ||JGc_1,21.47|| [anuṣṭubh]<BR>
<BR>
kiṃ ca-<BR>
prasūna-nikarāḥ smitaṃ sarasijāni netra-prathāṃ<BR>
pikāḥ parama-pañcamaṃ madhu-lihāṃ ganāś cumbanam |<BR>
harer nigamayanti cet kva nu kutaḥ kathaṃ vā gatir<BR>
bhaved ahaha naḥ samaṃ sapadi mādhavīyair vṛtam ||JGc_1,21.48|| [pṛthvī]<BR>
<BR>
ṛturājaḥ praṇāyyo' yaṃ nyāyyam atra na vidyati |<BR>
prapalāyya kva vā yāmaḥ śyāmaṃ naḥ sa tu karṣati ||JGc_1,21.49|| [anuṣṭubh]<BR>
<BR>
dhūmāḥ ṣaṭ-caraṇā visarpi-kharatā-sparśā mṛdu-sparśanāj<BR>
jvālāḥ kiṃśuka-sañcayā diśi vidiśy aṅgāra-sārāḥ pikāḥ |<BR>
bhasmāny atra parāga-puṣpa-paṭalāny agnir madhuś chadmanā<BR>
hā hā kṛṣṇa-ghanaṃ vinā kathaya ko nistāra-vistārakaḥ? ||JGc_1,21.50|| [śārdūla]<BR>
<BR>
[104] atra śrī-kṛṣṇasyāpi bhāvaneyaṃ-<BR>
<BR>
yadi na bhavati gopa-sundarīṇām<BR>
ayam atha melayiteti sampratītiḥ |<BR>
kusuma-śara-śara-praṇetur asya<BR>
sphuṭam anayatvam ṛtoḥ sahate ko vā? ||JGc_1,21.51|| [puṣpitāgrā]<BR>
<BR>
[105] rādhā-mādhavayoś ca yathā-<BR>
<BR>
rādhā rādhā-padaṃ māsi mādhave vidhutāṃ vidhuḥ |<BR>
priyā-saṅga-kṛte labdhuṃ paurṇamāsīm avaikṣata ||JGc_1,21.52|| [anu]<BR>
<BR>
[106] punaḥ sarvāsām udvego yathā-<BR>
<BR>
dvijānāṃ kākalī tatra viyoge yāga-sammite |<BR>
ajani vrajatanvīnāṃ dhāyyevāgni-samindhanī ||JGc_1,21.53|| [anu]<BR>
<BR>
[107] atra vṛndayā śikṣitaḥ śukaḥ kaścic chrī-kṛṣṇa-purataḥ prajajalpa-<BR>
<BR>
sahante śaśino jvālāṃ vāyoḥ kṣveḍaṃ pibanti ca |<BR>
rādhādayo mahābādhā vaiyagryād vrajanāyaka ||JGc_1,21.54|| [anu]<BR>
<BR>
[108] atra ca kasyām api campakalatāyāṃ śrī-rādhayā sva-hastena likhitaṃ padyam idaṃ vṛndā śrī-govindaṃ darśayāmāsa, yathā-<BR>
<BR>
vṛndāvane tamālas tvam ahaṃ campakavallikā |<BR>
agayor nau mithaḥ saṅgo vṛndayaiva na cānyathā ||JGc_1,21.55|| [anu]<BR>
<BR>
[109] tac ca dṛṣṭvā muhur api nayanābhyāṃ spṛṣṭvā kṛṣṇaḥ sa-tṛṣṇam idam acintayat-[110] hanta, bhadrāṃ padmāṃ nityam āgacchann api bhadrāṃ padmām adyāpi nāgacchann asmi | śyāmalābhā-madhuratām añcann api śyāmalābhilāṣa-vidhuratām añcann asmi | nakhara-vijita-candrāvalīkatām āpnuvann api candrāvalīṃ prati labdha-tṛṣṇatām āpnuvann asmi |<BR>
<BR>
[111] hanta hanta, yadyapy evam evam, tathāpi krama-prāpta-sulalita-viśākhānvita-rādhatāṃ āvrajann apy alabdha-sulalita-viśākhānvita-rādhatāṃ yadāvrajāmi, tad idaṃ mām atiduḥkhākaroti | tasyā rādhāyā eva nūnam iyaṃ vidagdhatā-nidagdha-buddheḥ paṭīyasī paripāṭī iti |<BR>
<BR>
[112] atha mādhava-pūrṇimām āsājya, sarvato virajya ca, pūrṇa-śikṣā-vilakṣaṇaṃ-manyamanā mādhavaḥ kiñcana durgamaṃ gahanam avagāhamānaḥ parama-muralī-dhamana-līlayā dhairyam ūnayann, amūḥ pradhūyanati sma; muhuḥ pradharṣayann ākarṣati sma ca, sādhāraṇatayā rādhāpi samāgamiṣyatīti |<BR>
<BR>
[113] rādhā tu tatra dvitra-praharaṃ citravad evāsīn na punar ākṛṣṭatām avaliṣṭa pūrvam anyeṣām ākarṣaṇe tā iva |<BR>
<BR>
[114] atha śrī-vanamāli-śāli vṛndāvanam indranīla-kāntibhir valitam iva dṛśā, yamunā-jala-paramāṇubhiḥ paricitam iva tvacā, mṛgamada-parāgaiḥ sa-rāgam iva nasā vicārya, tābhir viveśa | tataś ca-<BR>
<BR>
ekā dvitrāś catasro yuta-viyutatayā pañcaṣāḥ sapta cāṣṭau<BR>
paṅktis tad-vṛddhi-saṅkhyā-miti-rahitatamās tatra yātāḥ samantāt |<BR>
yasmād vyaktiḥ prapannā kalita-muralikāt karṣaṇī nāma vidyā<BR>
tac-chrī-vaktraṃ nirīkṣya pratihata-matayaḥ śarmalīnā babhūvuḥ ||JGc_1,21.56||[sragdharā]<BR>
<BR>
[115] tataḥ sa-maryādāś ca tāḥ sahasā hareḥ samaryādaṃ sajjamānā lajjayā tatrāvahitthām apy avalambamānās tasya caraṇa-spṛṣṭi-prathamakaṃ dṛṣṭi-patham adhitiṣṭhanti sma | tatra ca-<BR>
<BR>
yadyapi murahara-purataḥ  kiñcana na vyañjitaṃ tābhiḥ |<BR>
tad api vilakṣaṇam evāprathayad amūṣāṃ vilakṣaṇaṃ bhāvam ||JGc_1,21.57|| [udgīti]<BR>
<BR>
[116] tad evaṃ sa ca samātmane tiṣṭhamānā goṣṭha-ramaṇīr nirīkṣya kṣaṇa-katipayaṃ tal-lakṣmī-niṣṭha-manā āsīt |<BR>
<BR>
[117] paścāt tu rādhikā-sāmānādhikaraṇyaṃ vinā nirjanāraṇyam api saṅgatās tā bhaṅgī-viśeṣād anaṅgī-kurvaṃś cārvaṅgīr āyatyām aṅgīkāra-kāraṇāvadhāraṇāñci kiñcid vyañjanayā rañjayann iva kañja-nayanaḥ punar akṛta-spṛhāya ca gṛhāya prahāpayāmāsa |<BR>
<BR>
[118] tatra bhaṅgī-viśeṣo yathā-<BR>
<BR>
mayā svabhāvān muralī nināditā<BR>
tasmād bhavatyaḥ kila saṅgatā iha |<BR>
ataḥ parīyur bata cet pare janāḥ<BR>
śaṅke tataḥ suṣṭhv iti nātra tiṣṭhata ||JGc_1,21.58|| [upajāti 12] iti |<BR>
<BR>
[119] rañjanā yathā-<BR>
<BR>
vrajata bata nivṛtya drāg-vrajaṃ nāpratītaṃ<BR>
kuruta mayi na kiṃ vaḥ prītim apy asmi vedmi |<BR>
ahaha yadi na vedmi prāṇa-sakhyas tadā sā<BR>
bhavad-abhimata-siddhiṃ svena śīghraṃ dadhīta ||JGc_1,21.59|| [mālinī] iti |<BR>
<BR>
[120] yatra tu tāsāṃ-<BR>
<BR>
nātṛpat karuṇā-dṛṣṭir nātrāpsīt prāpitā śrutiḥ |<BR>
nātārpsīt prārcchitā nāsā nātarpīd arpitaṃ manaḥ ||JGc_1,21.60|| [anu]<BR>
<BR>
[121] tad evaṃ gītaṃ, yarhy ambujākṣa [BhP 10.29.36] ityādi |<BR>
<BR>
[122] rādhāyāṃ tu tatra yāma-dvayaṃ cetanā-virāmataḥ prāpta-bādhāyāṃ bandhu-samavāye ca nivṛtta-sarvopāye, tūrṇam eva tad-abhyarṇaṃ pūrṇimā vṛndayā saha vindamānā babhūva | vindamānā ca kaṣṭa-bhāg atispaṣṭam ācaṣṭa-<BR>
<BR>
[123] yadi mad-uṭaja-kuṭajam etām ekākinīṃ yāma-mātrāyāmam avasaraṃ vāsayatha, tadā mayā nātivirāmayā pratikartavyam iti |<BR>
<BR>
[124] tataś ca sarva-sammatyā katham api jātayā tasyās tatra saṅgatyā sphurad-atyāveśa-maṅgalā madhumaṅgalena śārṅgiṇam ānāyitavatī | ānāyya cāsanādinā sabhājya smita-sphurad-upālambhaṃ sambhāṣate sma-bhavatu, bhavatā yat kṛtaṃ tat kṛtam eva | samprati tatra sampratipattiṃ vidhehi |<BR>
<BR>
[125] kṛṣṇaḥ sa-mandākṣamam uvāca-hanta, kīdṛśaṃ katham iva?<BR>
<BR>
[126] paurṇamāsī uvāca-ārtānām asmākaṃ bahu-vārtā na vārtatvāya vartate, kintu nija-mūrti-sparśatas tasyā mūrtim apasāraya |<BR>
<BR>
[127] kṛṣṇa uvāca-kā sā?<BR>
<BR>
[128] madhumaṅgalaḥ sa-praṇaya-roṣam uvāca-<BR>
<BR>
antare vasati yasya cañcalā<BR>
jñāyate na jaladena tena cet |<BR>
vyaktim īṣad api tarhi saṅgatā<BR>
gopyate kim iti sā muhur muhuḥ? ||JGc_1,21.61|| [rathoddhatā]<BR>
<BR>
[129] paurṇamāsī tu smitvā tasya mukhaṃ paśyantī kṛṣṇa-mukhaṃ paśyati sma |<BR>
<BR>
[130] śrī-kṛṣṇa uvāca-sa eṣa vātulatayā taralaḥ kāmaṃ jalpatu nāma, yad asabhyānām abhyākhyānam eva ca labhyam | bhavatīnām ājñā tu nāvajñātuṃ śakyate, kintu yuktam eva niyujyatām |<BR>
<BR>
[131] vṛndāha-gokula-kula-pālaka sarva-gokula-kula-vilakṣaṇā lakṣmī-lakṣaṇā sā bhavat-sparśa-parāmarśata eva bahir darśaṃ prāpnoti cet, kā tava hāniḥ?<BR>
<BR>
[132] hanta, hanta-<BR>
<BR>
kṛṣṇa ced bata rādhāyām udāsīno bhavān api |<BR>
udāssva, kim ahaṃ tatra kaṭhora-hṛdayā bruve? ||JGc_1,21.62|| [anu]<BR>
[133] kṣaṇaṃ vibhāvya punar uvāca-<BR>
<BR>
sātiśrīr bhavatātyāji śrīvakṣā na bhavāṃs tayā |<BR>
vayaṃ tu saralā yugme yugmaṃ roddhuṃ na śaknumaḥ ||JGc_1,21.63|| [anuṣṭubh]<BR>
<BR>
[134] kṛṣṇas tuṣṇīṃ sthitavān |<BR>
<BR>
[135] paurṇamāsī uvāca-vraja-jana-vraja-jīvana! vācaṃ-yamatām ācaran katham iva giraṃ mama na saṅgirase?<BR>
<BR>
[136] śrī-kṛṣṇa uvāca-adharma evātra marma-bhedī bhavatīti |<BR>
<BR>
[137] paurṇamāsī uvāca-adharmaḥ khalu mayā svīkṛta eva, dharmas tu tava vardhatām |<BR>
<BR>
[138] śrī-kṛṣṇa uvāca-sparśanaṃ vinānyad anumanyatām |<BR>
<BR>
[139] vṛndāha-darśanaṃ tāvat kriyatām | tan-mātreṇa siddha-yātre sati parama-guṇa-pātre bhavati katham anyad atha prārthayitāsmahe?<BR>
<BR>
[140] atha-<BR>
<BR>
dehendriya-mano-buddhi prāṇādīnāṃ priyaṃ priye |<BR>
tvad-anādara-bhājo me jātaṃ sarvam anādṛtam ||<BR>
<BR>
iti rādhāṃ prati cetasi cintayantaṃ kṛṣṇam antaḥ sa-tṛṣṇam api bahis tūṣṇīkatām eva puṣṇantaṃ, madhumaṅgalaḥ kara-sarasije gṛhītvā kuṭaja-kuñja-gṛham eva nītavān | nītvā ca tat-paryanta-bhuvi vṛndāṃ rakṣitvā bāhyam avagāhya, pūrṇimāṃ saṃvāhya tasminn ante-gurutayā tatrakīyaṃ vṛttaṃ citravad īkṣitavān |<BR>
<BR>
[141] tatra śrī-vṛndā-vacanaṃ yathā-<BR>
<BR>
indur indu-bhramaṃ yāti darpaṇaḥ pratibimbatām |<BR>
mohaṃ padmālayā yatra kṛṣṇa tan-mukham īkṣyatām ||JGc_1,21.64|| [anuṣṭubh]<BR>
<BR>
[142] tataś ca samāvṛtājasra-pulakāsratayā sa ca tad āluloke, yathā cādyāpi sakhyo gāyanti-<BR>
tāṃ rahasi gatāṃ kisalaya-śayana-śayānām |<BR>
harir ālokata nija-muralī-kalakalayā citrita-bhānām ||dhruva||<BR>
yā nija-vadanāmṛta-rucinā tan-mukha-ratnam ajasram |<BR>
bahalam asisravad iha yad bhātaṃ pratipada-sampatad asram ||b||<BR>
yasyā hṛdayaṃ svāntaram anu tat kāyaṃ bhaja dava-kalitam |<BR>
bahir api taṃ pratibimba-vyājād vyānañjātmani valitam ||c||<BR>
yasyāṃ doṣa-trayam iti matibhiḥ prattaṃ kuṅkuma-rāgam |<BR>
mene muraripur atha sākṣād iva yātaṃ hṛd-gata-rāgam ||d||<BR>
yāṃ paśyan sa tu sāttvika-bhāvaṃ dadhad api citta-vikāram |<BR>
bheje yatra pratikṛti-kṛd api pratikṛtir iti ca vicāram ||e||<BR>
sa yayā pratikṛtitābhramam āgād evaṃ bhāvana-śālī |<BR>
bhāva-parīkṣaṇa-kṛn me kṛtako' py etām indraka-jālī ||f||<BR>
tad api ca yatra spṛhayann atha yām enāṃ mene rādhām |<BR>
vṛndā yācñāṃ pratyācaṣṭa ca dadhad api duḥkhād bādhām ||g||<BR>
sa punar yasyā hetoḥ śocan vyājita-vṛndā-vananam |<BR>
vidadhe yadd hṛdi nija-pada-pallavam abhito jīvana-jananam ||h|| ||JGc_1,21.65|| | iti |<BR>
<BR>
[143] kramas tu yathā, tatra tasya ca durnivāraṃ vikāraṃ niśāmya kāmyamānam artham eva vṛndā prārthayāmāsa-śrī-vraja-yuvarāja ! parama-premavatī khalv asau, yataḥ-<BR>
hanta kṛṣṇa tava yauvana-sthitau<BR>
bhoga-tarṣam anumāya tan-mayam |<BR>
duḥkham ātmani vikṛṣya santataṃ<BR>
svīya-śarma vijahāv iyaṃ ramā ||JGc_1,21.66|| [rathoddhatā]<BR>
<BR>
[144] tad etad avadhāya bhavān apy etad-arthaṃ veṇu-vādanādikaṃ kurvann evāste, tasmād avadhānaṃ sandhāya samādhīyatām |<BR>
<BR>
[145] śrī-kṛṣṇaḥ sa-gadgadam uvāca-kiṃ kartavyam?<BR>
<BR>
[146] vṛndāha-hastam eva hṛdi vinyastaṃ kuru |<BR>
[147] śrī-kṛṣṇa uvāca-tad etad atyanucitam |<BR>
<BR>
[148] vṛndāha-tarhi caraṇam eva tathācara |<BR>
<BR>
[149] śrī-kṛṣṇas tuṣṇīṃ tasthau |<BR>
<BR>
[150] vṛndā pādayoḥ patantī-hanta, mā vilambam avalambasva iti kāku-vyākulā tayor ekaṃ balad iva tasyā hṛdi saṃvalayāmāsa |<BR>
<BR>
[151] kṛṣṇaś ca kampa-sampadā padāravindaṃ sandadhad eva vaivaśya-vaśyatāṃ vindati sma |<BR>
<BR>
[152] tataś ca sañjīvanī-pallava-vinyāsavat tal-lava-sparśata eva cakṣuḥ-puṭa-yugam udghaṭayya tayā sa eva dṛṣṭaḥ |<BR>
<BR>
[153] tadaiva ca-<BR>
<BR>
subhruvo muraripoś ca dṛg-dvayaṃ<BR>
bimba-dambham aviśat parasparam |<BR>
śobhayā vyativilobhataḥ sphuṭaṃ<BR>
tāv amuṣya parivṛttim aicchatām ||JGc_1,21.67|| [rathoddhatā]<BR>
<BR>
[154] tadaiva sa cātrakīyāpatrapātaḥ śirasi vasanāvaraṇaḥ sahasā nirgamya pūrṇimāṃ praṇamya ca calita evāsīt | kintu skhalann iva calan, karmaṇā narmaṇā ca madhumaṅgala-dattāvalambaḥ sakhi-kulaṃ saṃvalate sma |<BR>
<BR>
[155] sā ca svapnam iva paśyantī vaivaśyata eva samuttiṣṭhantī, nirakṣara-sūkṣma-rodanaṃ cānutiṣṭhantī yadā vṛndayā sādaraṃ kṛtasāntvā, tadā darasāntvā pūrṇimāṃ natvā vṛndayā saha suhṛttamekṣita-tad-āgame tasminn aparāhnetame vrajaṃ gatvā, katham api samaya-katipayān gamayāmāsa |<BR>
<BR>
[156] tad ārabhya tu sa khalu parasparaṃ sparśo' yaṃ sparśāyaiva paraṃ sañcakpe,<BR>
<BR>
[157] yataḥ sakṛt tādṛśaṃ sukham upalabhya kṣaṇāt tad-viyuktayā tayā katham iva prathamānaṃ duḥkhaṃ stabhyatām?  tat tu sukhaṃ sva-saṃvedyam eva, na tu nivedyam | tathā hi-<BR>
tayor yāvasthāsīd vyatimilana-śarma prasajati kaviḥ<BR>
ko vā tāṃ syāt kavayitum iha svalpakam api |<BR>
yayoḥ kāśmīraṃ tat patitam api pārasparikam apy<BR>
aho paulindīnām api tad iva śaśvad vyatanuta ||JGc_1,21.68|| [śikhariṇī]<BR>
[158] tad evaṃ yadā hareḥ padāravindaṃ vindamānāni kuṅkuma-paṅkāni kṛta-tad-aṅkāni pulindī-jātālaṅkāratayā jātāni, tadānīm anyāsāṃ dhanyānāṃ pūrvavad pūrvānubhava-racana-pūrvakaṃ vacanam idam, pūrṇāḥ pulindyaḥ ityādi | [BhP 10.21.17]<BR>
<BR>
[159] atra cedaṃ vyañjitam-<BR>
<BR>
āstāṃ sā dayitā yadīya-kuca-yuk śrī-kuṅkumaṃ tat-padaṃ<BR>
prāptaṃ tat-tṛṇam apy aho vijayatāṃ sākṣāt tu tat-saṅgi yat |<BR>
asmattas tu pulinda-jāti-sudṛśāṃ bhāgyaṃ ca dūre sthitaṃ<BR>
yās tat prāpya nijāṅga-lepana-sukhād āsedire pūrṇatām ||JGc_1,21.69|| [śārdūla]<BR>
<BR>
[160] atha kathakaḥ samāpanam āha sma-<BR>
<BR>
sa īdṛk-praṇayī labdhas tvayā rādhe purā tu yaḥ |<BR>
nānā-manorathaṃ cakre rathavad bhavad-āptaye ||JGc_1,21.70|| [anu]<BR>
<BR>
iti śrī-śrī-gopāla-campūm anu<BR>
kumārī-vastra-haraṇa-sukumārī-samasta-karṣaṇaṃ nāma<BR>
ekaviṃśaṃ pūraṇam<BR>
||21||<BR>
<BR>
<BR>
<BR>
*************************************************************<BR>
<BR>
(22)<BR>
<BR>
<BR>
atha dvāviṃśaṃ pūraṇam<BR>
<BR>
yajña-bhāryā-sad-upacaryā-paryāptiḥ<BR>
<BR>
<BR>
[1] atha prabhāta-kathāyāṃ prabhāta-prathāyāṃ madhukaṇṭhaḥ sphurad-utkaṇṭhas tal-līlāntaraṃ śaṃsan śaṃsad-upalabdhaṃ kartum ārabdhavān |<BR>
 <BR>
[2] tatra śrī-daśama-skandha-prabandha-saṅgamana-maṅgalācaraṇa-pūrvakaṃ tat-kathanam, yathā-<BR>
 <BR>
gatvā kāmyakam adri-dhātu-rucimuk kurvan vrajaṃ dakṣiṇaṃ<BR>
gharmartau dhavalānikhavraśatatṛḍ-nirjiṣṇu-kṛṣṇāṃ vrajan |<BR>
vṛkṣān suṣṭhu pathi stuvan dhavalayā pītāṃ ca kṛṣṇāṃ piban<BR>
kṣud-vyājād adhiyajña-patni-karuṇā-kārī hariḥ pātu vaḥ ||JGc_1,22.1|| <BR>
tathā hi-<BR>
atha gopaiḥ parivṛto yaśodānanda-nandanaḥ |<BR>
vṛndāvanād gato dūraṃ cārayan gāḥ sahāgrajaḥ ||JGc_1,22.2||nidāghārkātape tigme cchāyābhiḥ svābhirātmanaḥ |<BR>
ātapatrāyitān vīkṣya drumān mitrāṇy abhāṣata ||JGc_1,22.3|| [BhP 10.22.29-30]<BR>
 <BR>
[3] tatra ca megha-nirghoṣa-nibha-gambhīratā-sambhṛta-madhura-svarata eva harṣam utkarṣayan mitra-mukhyān pratyekaṃ racitābhimukhyāṃś cakāra | yathā-<BR>
 <BR>
he stoka-kṛṣṇa he aṃśo śrīdāman subalārjuna |<BR>
viśāla rṣabha tejasvin devaprastha varūthapa ||[BhP 10.22.31]<BR>
 <BR>
[4] tata eva ca tān amṛta-kṛtābhiṣekān iva kṛtvā sa-kautukam uvāca-māṃ sukhayantu evābhimukhatas ete taravo virājante, tasmād bhavadbhir vilokya pṛthak pṛthag upaślokyantām |<BR>
 <BR>
[5] sarve vihasya procuḥ-bhavān evāsmāsu vismāyakatayā kavi-maṇḍalākhaṇḍala-gaṇḍa-maṇḍanam asti | tasmād ātmanaiva varṇayatu |<BR>
 <BR>
[6] kṛṣṇaḥ sa-smitam uvāca-śrūyatāṃ nāma-<BR>
 <BR>
etenāṅgata eva kintu guṇato' py addhā mahānto matā<BR>
yat tāpādi-nivāraṇaiḥ sva-vapuṣo jīvānavantaḥ sthitāḥ |<BR>
eṣām eva ca janma yat tu phalavad dṛśyeta tac cettham apy<BR>
ūhadhvaṃ yad aśeṣa-jīvanatayā rājanty amī sarvataḥ ||JGc_1,22.4|| <BR>
kiṃ ca-<BR>
phalaiḥ puṣpaiś chāyā-cchadana-samid-ādyaiś ca taravaḥ<BR>
svabhāvād viśveṣām upakṛti-vidhā dhanya-tanavaḥ |<BR>
narāḥ karhy apy eke vidhi-vaśatayā tat-kṛti-kṛtas<BR>
tato bhaktāḥ pūrve sukṛtam anu bhāktāḥ kila pare ||JGc_1,22.5|| <BR>
[7] atra vṛndāvana-vāstavyatā punar eṣāṃ stavyatām apy atikrāmati iti gūḍham abhimatam |<BR>
 <BR>
[8] sarve sa-smitam ūcuḥ-kavi-cakra-cakravartinā bhavatā na kiṃ vā supraśastaṅkaraṃ bhavitā, tato yad eva yojayiṣyate, tad eva vijeṣyate | tathā hi-<BR>
 <BR>
vāco-yukti-paṭur yatra tvaṃ vadāvadatāṃ gataḥ |<BR>
vācaspatiś ca tatra syān na vācaḥ-patir aṇv api ||JGc_1,22.6|| <BR>
[9]  kṛṣṇo' pi sa-smitam uvāca-bhavatu, kadācid etad apy anubhaviṣyatha iti nānā-sukha-vitarakara-puruha-bhūruhāṇāṃ vanyayā mihira-kanyā-tīram udanyayā mudā jagāma |  tatra ca-<BR>
 <BR>
vyajjann aṅghripa-śaṃsana-svavacanaṃ yajñāṅganānugrahaṃ<BR>
cātmīyāgami bhojya-vartma sa yadā santyajya kṛṣṇāṃ gataḥ |<BR>
tarhi svacchatarā himāḥ śubha-karāḥ svādūr apaḥ pītavān<BR>
aghnyānāṃ nikaras tataḥ svayam apur gopālakās tan-mukhāḥ ||JGc_1,22.7|| <BR>
[10] tataś ca vidūraṃ samujjhitātalina-phalinatara-taru-vrajasya vraja-rājñī-prahita-mādhyāhnika-bhojya-sampatti-viyojyatā-bhāg-upasattikasya kṛṣṇasya tat-tṛṣṇatāṃ vitarkya tad-bhāva-bhāvitatayā svayam apy atīva tat-tṛṣṇā-bhājaḥ stokakṛṣṇādayas tad-abhāva-bhāvanā api praṇaya-maya-paryutsukatayā vyañjita-tat-kṛta-bhojana-vartma-vañcanāḥ karāñcala-cālana-pūrvakaṃ tad-yācñām akurvata-<BR>
<BR>
rāma rāma mahā-bāho kṛṣṇa duṣṭa-nibarhaṇa |<BR>
ito' vidūre su-mahad vanaṃ tālāli-saṅkulam ||[BhP 10.23.1]<BR>
<BR>
[11] kṛṣṇas tu sa-smitam uvāca-atrāloka-pathāśoka-vanikāyām anaśanīya-prasavāyām aśanāyantas te bhavantaḥ kutra vā psātavyaṃ lapsyante ?<BR>
<BR>
[12] ārtiś ced varivarti, tarhi nikaṭām api kuṭilayā sūratanayā-ghaṭanayā dūrāyamāṇām itas tu dakṣiṇāhi yā śūrasena-purī, tām uttareṇa niravajñaṃ yajña-śālā-mālām ālokayanta evānena samyag upatiṣṭhamānena pathā pratiṣṭhadhvam | gatvā ca tān kārmān karmaṭhācāryatamasya mama ca nāmnā yācadhvam | kintu bhikṣākāṇāṃ titikṣā-mātram ucitam iti śikṣā manasi kāryā |<BR>
<BR>
[13] atha te' pi ke' pi saṃvalitāś calitāḥ | svayam ayaṃ tu tadīya-gatyāgati-dṛṣṭy-artham upanadaṃ mahā-kuṭṭimam adhitaṣṭhau | tataś ca-<BR>
<BR>
saurabhyaṃ dhūma-dhārā yajur-anupaṭhanaṃ śubhra-śālā dvijānāṃ<BR>
gatyāgatyādi-ceṣṭāḥ śubha-yuta-hutabhug-vedi-bhāg-ṛtvijaś ca |<BR>
gatvā natvāpy abhīkṣṇaṃ puṭita-karatayā nādare' py asthur ete<BR>
yasmād brahmaṇya-deva-svatulita-suhṛdaḥ kintv idaṃ māṃ dunoti ||JGc_1,22.8||<BR>
[14] tataś ca tān prakṛti-śleṣeṇa kenāpy ākṛti-viśleṣeṇa veṣeṇa ca gopān jñātvā vipratā-garva-parvatam ārūḍhās te tu vyūḍha-bahula-sthala-dṛṣṭayas tiṣṭhanti sma | tathāpi sakhāyas te kṛṣṇasya bubhukṣā-sukṣāmatāṃ sākṣād ivānubhūya dūyamāna-manasaḥ svayam eva nivedayāmāsuḥ | yataḥ-<BR>
<BR>
huṃ phaṭ śrauṣaḍ-vauṣaḍ ity evam ādyāḥ<BR>
śabdāḥ yasmin na kvacit kṛṣṇa-mukhyāḥ |<BR>
tasmiṃs teṣāṃ kiṃ ruciḥ syāt parantu<BR>
śrī-kṛṣṇārthaṃ kiṃ na te mānayanti ||JGc_1,22.9||<BR>
[15] atha nivedanaṃ cedam--bho bho bhūmi-devāḥ ! kiñcid evāvadhānaṃ vidhīyatām | rāma-rāmānujau khalu parama-prabhāva-yujau śrutavadbhir bhavadbhir  avadhāritāv eva staḥ | tau cātra bhavad-vidhānāṃ sannidhānam eva dhenu-sevanānurodhād āgatavantau | kintv adya sadya evānavadya-krīḍā-maya-śūratā-kautuka-puratas tata itaḥ saṅgatyāsannāpi pratyāsannāpi śrī-gopādhibhū-sadana-bhūr vidūrāyamāṇāsmākaṃ bhāti sma | gṛha-lokena ca na tathālocayāmbabhūvimahe | tata eva sākṣāl-lakṣmī-pati-gṛhāyamāṇa-gṛhād bhojana-saṃyojanaṃ vinā krīḍā-yudhi ca kṣudhitāv abhūtām | tataś ca kula-paramparā-prāpta-vyavahāraṃ paryāyatayā pitṛ-paryāyatayā bhavatsu saṅkocam aparyālocamānau pitṛ-bhavanād iva bhavadīya-savanād annaṃ yācitam akurvātām
iti |<BR>
<BR>
[16] atha tathāpi manasy abhakti-rasikatā-vaśikatayā tad asat-kṛtya tuṣṇīm-bhuṣṇuṣu teṣv antar-vāṇiṃ-manyeṣu tādṛg-adhanyeṣu punar amī manasi mīmāṃsayāmāsuḥ-[17] nūnam asmān ete mūḍhān matvā gūḍhānubhāsaṇā babhūvus tasmād gaty-antara-racana-niṣiddha-bhāvāya siddhāntataś cāmīṣāṃ suṣṭhu mauna-biddhāntastāṃ kurma iti | [18] atha spaṣṭaṃ punar ūcuḥ-<BR>
<BR>
dīkṣādy-agnīṣoma-paśvaṅga-homa-<BR>
prāntaṃ vijñair yājñikānnaṃ na bhojyam |<BR>
sautrāmaṇyāṃ sarvadā neti viprās<BR>
tābhyām anyatrāsti tad grāhyam eva ||JGc_1,22.10|| iti |<BR>
<BR>
[19] tatra-bhavad-bhavad-anuṣṭhāna-dṛṣṭita evāsmābhis tad-avasaraḥ sphuṭaṃ niṣṭaṅkita iti bhāvaḥ |<BR>
<BR>
[20] tad evaṃ bhikṣā-niṣṭhānām iva tasminn upatiṣṭhamānānām api śāstrārthaṃ nayamānānāṃ tad avadhārya te vāryācāryā manasi paryālocayāmāsuḥ-hanta ! brāhmaṇā evāsmākam etān brahma-vicāram api viśiṣṭatayā lobhād anuśiṣṭavantaḥ santi | yena tatrāpi kṛta-mukhatayā mukharatām āpannāḥ | bhavatu, tathāpy ete paramebhyayopalabhyamānāḥ kiñcid dāna-rūpam avadānaṃ vinā pratyutādānāya param atrāgatāḥ | aho ! kali-praveśa-deśasya deśa-rūpam idam |<BR>
<BR>
[21] kiṃ ca, kecic ca vipaścitas tayor īśvaratām āropayanti | tarhi bata garhitaṃ kṣudhādikaṃ katham etāvarhataḥ ?<BR>
<BR>
[22] tad etad vibhāvya durbhāva-bhāvatayā tathā sthiteṣu bahu-pacanatāyām api mitampaceṣu dvirjātatāyām api yathā-jāteṣu yājñika-kitavatāṃ yāteṣu teṣu yācñāyāṃ vadanānatā-kadanataḥ parasparam īkṣitvā mandaṃ mandaṃ mandākṣa-mandatayā śrī-govindam eva te vindate sma |<BR>
<BR>
[23] govindaś ca tāṃs tathāvidhān netra-pathān vidhāya manohatān vijñāya ca hasati sma-ehi manyāmahe, yājñikebhyaḥ sva-labhyam abhyādadidhve yathā vṛkṣebhyaḥ iti |<BR>
<BR>
[24] te' pi sa-smitam ūcuḥ-tat tu bhavanta eva jānanti, vayam api yat-preraṇa-samīraṇa-vikīrṇa-manaso jātāḥ |<BR>
<BR>
[25] kṛṣṇas tv antar yajña-patnīnāṃ svāvaloka-prayatnānāṃ sañjānaṃs tatra cāvaśya-lābhaṃ pratijānānaḥ prahasya provāca-ā evaṃ manyadhve tarhi bhadram | mayā tu patriṇām eṣāṃ satriṇāṃ ca teṣāṃ tāratamyāvadhāraṇārtham eva tatra-bhavantaḥ prasthāpitāḥ | tataś ca-<BR>
<BR>
amānināṃ yathā dharmaḥ sthitas tadvan na māninām |<BR>
adyāpi cen na pratītha drāk tat-patnīḥ pratīta ca ||JGc_1,22.11||<BR>
[26] bhavanti ca bhavanta iva yajña-patnī-janā mat-prema-mātra-sayatna-dhanāḥ | ye khalu dhṛta-mada-nava-loka-dharmaṃ dvyaha-tarṣaṃ jalaṃ pibanti, try-ahātyāsaṃ dvitra-grāsaṃ bhuñjate |<BR>
<BR>
[27] sarve sa-vailakṣyam ācakṣata-hanta satyam evedam |<BR>
<BR>
[28] kṛṣṇa uvāca-bāḍham |<BR>
<BR>
[29] sarve sāścaryam ūcuḥ-tarhi kutukam idaṃ vidāṅkarvāma |<BR>
<BR>
[30] iti kṛṣṇodyam anu sodyamatayā tatra tan-nimeṣata eva jigamiṣatsu teṣu sa-praṇayavatsu kṛṣṇaḥ sa-tṛṣṇam uvāca-annaṃ ca tatra śrīmad-āryādi-sahita-mad-artham arthayadhvam |<BR>
<BR>
[31] atha punar atīva kautuka-dravataḥ parasparam atītya dravanaḥ patnī-śālāyāṃ dvija-patnīr vilokayāmāsus tābhir vilokayāmāsire ca, kṛṣṇāt prati ca iti ca niśckyire |<BR>
<BR>
[32] vilokanāt pūrva-kramas tu yathā-<BR>
<BR>
sā kāpi dhvani-mādhurī-svara-kalā-rāga-valla-valgutā<BR>
varṇa-nyāsa-śubhaṃyutā kavi-jana-stavyārtha-citra-prathā |<BR>
kaṃsārer guṇa-rūpa-keli-kalanā bāṣpādibhiḥ sārdratā<BR>
yajña-strī-kalitā kramād iha sakhīn ārdrān akārṣīn muhuḥ ||JGc_1,22.12||<BR>
[33] tataś ca tāḥ-<BR>
<BR>
gavādhva-sambandha-nibandha-vastravān<BR>
praśasta-vetrān muralī-puraskṛtān |<BR>
piñchāvataṃsān avataṃsa-sundarān<BR>
vilokya kṛṣṇāgam apy amaṃsata ||JGc_1,22.13||<BR>
tataś ca yat kṛṣṇa-samāgamaṃ te<BR>
vyajijñapan vijña-varāḥ praṇamya |<BR>
tās tad dviruktāyitam apy apūrvaṃ<BR>
pūrvaṃ ca matvā na viduḥ sma kṛtyam ||JGc_1,22.14||<BR>
yasyājasra-didṛkṣayā vidalita-prāyāḥ sadāmūḥ sthitās<BR>
tasya prāṇa-suhṛd-varāḥ svayam amī tat-preraṇād āgatāḥ |<BR>
tat-samprāptim avādiṣuḥ punar adaḥ prārthyaṃ ca kiñcit tad apy<BR>
annaṃ tatra kathaṃ kathaṃ kathaya tāḥ prāpsyanti dhairya-sthitim ||JGc_1,22.15||<BR>
tataś ca-<BR>
yogyam atra kim ayogyam ity amū-<BR>
neyabhojya-vivṛtāv anirṇayāḥ  |<BR>
tat-tadīyam akhilaṃ ca bhājanaṃ<BR>
kṣipram ādadata vipra-subhruvaḥ ||JGc_1,22.16||<BR>
atha puraskṛta-gopa-sutāyutā<BR>
vividha-bhojana-bhājana-mastakāḥ |<BR>
pratipada-kramaṇaṃ kiyad agrataḥ<BR>
sa iti tarṣi-giraḥ paricakramuḥ ||JGc_1,22.17||<BR>
āmodaḥ kānti-pūraḥ sukhadadapadatā garjad ūrjasvi-bhāṣā<BR>
vidyud vidyud-ghana-śrīḥ smita-vadana-vidhu-dyota-lakṣmī-pracāraḥ |<BR>
āyāntv ity ukti-hasta-prathana-madhurimā yat-kramād āvirāsīt<BR>
kaṃsārātes tad āsāṃ pratipadam udabhūd bāḍham ākarṣaṇāya ||JGc_1,22.18||<BR>
yāmune samam aśoka-kānane<BR>
gopakaiḥ sa viharan mudānvitaḥ |<BR>
aikṣi bhūsura-vadhūbhir īkṣyatāṃ<BR>
dhyānam eva gatam ity amāni ca ||JGc_1,22.19||<BR>
yatra bhūsura-bhāryās taṃ sura-bhāvya-padaṃ yayuḥ |<BR>
aśoka-kānanaṃ tat tu babhūvāśoka-kānanam ||JGc_1,22.20||<BR>
[34] tataś ca tāḥ sapulaka-pulakatayā tam avalokayāmāsuḥ |<BR>
<BR>
[35] tathā hi lokānāṃ gītam-<BR>
<BR>
kṛṣṇam apaśyan pīta-dukūlam |<BR>
bibhratam arcitatamam arcir nava-ghana-capalāruci-mūlam ||dhruvam||a||<BR>
śirasi śikhaṇḍāvalim urasi srajam api dadhataṃ giri-dhātum |<BR>
indradhanur yuga-madhya-madhuratara-sandhyāṃ dhurvam atiyātum ||b||<BR>
udayad-aruṇa-dara-kiraṇaṃ tama iva viracita-ciratara-śobham |<BR>
nava-kisalaya-dala-valitaṃ kaca-kulam anu kalitākhila-lobham ||c||<BR>
bhālopari-milad-alaka-tatiṃ śruti-kumudam udañci kapolam |<BR>
smita-mukham upamita-lakṣaṇa-tārā-yuga-dhara-śaśadara-golam ||d||<BR>
kṛta-naṭa-veṣa-viśeṣa-vilakṣaṇa-lakṣaṇa-kṣaṇam upacita-rūpam |<BR>
kartum ivāmṛta-vṛṣṭim uditam iha kañcana jaladhara-bhūpam ||e||<BR>
citraṃ tatra ca mitra-skandhārpita-bandhāvara-hastam |<BR>
nirmala-kamala-vidhūnana-dakṣiṇa-dakṣiṇa-kara-ruci-śastam ||f||JGc_1,22.21|| iti |<BR>
<BR>
śrutvā śaśvat sphuṭam ahaha yaṃ draṣṭum āśā nibaddhā<BR>
sa drāg aikṣi svayam iti gatas tat-kṛtas tāpa-vargaḥ |<BR>
yaḥ kaścid vā vyavahitatayā tasya leśas tu śiṣṭaḥ<BR>
so' py āveśān milana-tulitāt tāsu na sphūrtim āpa ||JGc_1,22.22||<BR>
[36] atha bhojana-bhājanāni śirastaḥ-kṛtya sthitāsu tāsu sakala-bhāva-vicaksaṇaḥ smitāvaloka-lakṣaṇa-svamukha-mādhurya-dhuryaḥ suvicārya yasya kṛte prayasyanti sma, tās tad etad avadhārya tāsāṃ vāñchitaṃ kiñcid añcayan vañcayaṃś ca kāñcana-vasanaḥ kāñcana vācam uvāca-svāgataṃ vo mahābhāgāḥ [BhP 10.23.25] iti prāyaś cāyamm asyābhiprāyaḥ-<BR>
<BR>
aho bata mahābhāgā yuṣmākaṃ bhūri-bhāratā |<BR>
jātā saṅkocayaty asmān pṛcchadhve svāgataṃ tataḥ ||JGc_1,22.23|| iti |<BR>
<BR>
[37] tad evam ehi-svāgatāṃ kriyām ācarya tat-pratyuttara-saṅkathane tāsāṃ saṅkocaṃ vicārya punar uvāca āsyatām iti |<BR>
<BR>
[38] asya cāyam abhiprāyaḥ-<BR>
<BR>
svāgata-pṛcchādikam api<BR>
viśrama-kāryaṃ vilambitaṃ tanute |<BR>
tasmāt tat-paripāṭīm<BR>
ajahāṃ bhavatībhir āsyatām eva ||JGc_1,22.24|| iti |<BR>
<BR>
[39] tataś ca praṇaya-praṇeyatayā vikhyātaḥ so' yam āsām asaṅkocāya svayaṃ bhāram avatārayann eva samupaviśann eva ca tāḥ sadeśa eva samupaveśayāmāsa |<BR>
<BR>
[40] punar uvāca ca-karavāma kiṃ iti |<BR>
<BR>
[41] atra cedaṃ nivedanam iva vibhāvitavān-<BR>
<BR>
asmān yam upakartuṃ vāñchati<BR>
tad-ṛte sa tu saṅkucann āste |<BR>
iti saṅkucitātmānaḥ svayam<BR>
anujānantu tat tu bhū-devyaḥ ||JGc_1,22.25||<BR>
[42] atha tāsām ātma-darśana-mātra-vāñchā-vimarśana-pūrvam uvāca-yan no didṛkṣayā prāptā upapannam idaṃ hi vaḥ [BhP 10.23.25] iti |<BR>
<BR>
[43] atra cāyam arthaḥ-<BR>
asmad-darśana-mātraṃ yad vo' bhīṣṭaṃ tad eva yuktaṃ ca |<BR>
tatra hi hetur yūyaṃ tādṛśa-suṣṭhu-svabhāvāḥ stha ||JGc_1,22.26||<BR>
[44] atha tasya svabhāvasya suṣṭhu-bhāvatvaṃ vibhāvayan punar uvāca-<BR>
<BR>
mad-viṣayā vaḥ prītiḥ kauśalyād eva nānyataḥ sacate |<BR>
yan mayi kuśalāḥ sarve vīkṣyante prīti-kartāraḥ ||JGc_1,22.27||<BR>
[45] tatra kuśalānāṃ kaimutyaṃ pratyāyann uvāca-<BR>
<BR>
paśyāmy aham iha sarvaṃ<BR>
mat-premāṃśād aśeṣaga-prītim |<BR>
nirupadhi yan mayi jantuḥ<BR>
prīṇāty anyatra sopādhi ||JGc_1,22.28||<BR>
[46] tad evaṃ sādhāraṇatāvadhāraṇaṃ tathā sannidhāna-sthiti-vidhānam upasīdat pratyācakṣāṇaḥ prāha sma-<BR>
<BR>
sarvatra tu mat-sphūrtir na bhavati bata sarvadeti pūrtir naḥ |<BR>
bhavatīr anu sā nityā yaiva ca mat-sannidhāna-rūpaiva ||JGc_1,22.29||tasmāt pati-suta-valitaṃ nilayaṃ tvarayā prayāta tā yūyam |<BR>
mama ca tataḥ sukham uccaiḥ sāmañjasyaṃ hi sarvato vaśmi ||JGc_1,22.30||<BR>
[47] tad evaṃ vrajadeva-kumārataḥ śrutaṃ sukumāram apīdaṃ vacanam āpāta-sampāta-hīnatayā duḥsaha-racanaṃ manyamānāḥ prativacanam āceruḥ-<BR>
<BR>
etat-prakāram api nārhasi vaktum īśa<BR>
prāhur bhavān iva bhavān iti tat prasīda |<BR>
satyaṃ kuruṣva karavāma kim evam aṅgī-<BR>
kāraṃ nijāṅghri-parivāra-daśāṃ diśasva ||JGc_1,22.31||<BR>
vihāya suhṛdaḥ parān vraja-nareśa-geheśvarī-<BR>
padāmbujam upāśritāḥ paricarema taṃ tvā sadā |<BR>
imāṃ vacana-cāturīṃ bata turīya-pūrtiṃ gatām<BR>
urīkuru puru-śravaḥ śravaṇa-maṅgala śrīpate ||JGc_1,22.32||<BR>
[48] atha vikacamāna-kamala-samāna-locanaḥ saṅkocam anayaṃ cālocamānaḥ savainayam uvāca-<BR>
<BR>
yathā vo bāndhavā nābhyasūyeran na ca majjanāḥ |<BR>
sureśāś cānumoderaṃs tathā kuruta nānyathā ||JGc_1,22.33||yuṣmākaṃ vipra-bhāryāṇāṃ paricaryārtham āhṛtiḥ |<BR>
kenāpi nānumodyeta pratīkṣya samayas tataḥ ||JGc_1,22.34||<BR>
[49] tad evaṃ locana-tṛṣṇāspadāya ca kṛṣṇāya tāś cira-sthiratāṃ pratyarocamānās tasya saṅkocam ālocamānās tatra nātivilambamānās tad-ājñām ālambamānāḥ patrāmatrādiṣu bhojyaṃ saṃyojya nija-kupya-pātrāṇy ādadamānās tena sādaraṃ visarjamānāḥ sakhibhir anuvrajyamānā muhuḥ parāvṛtya tam eva vilokamānā bhṛśaṃ saṃvardhi-kṛcchraṃ kalayamānāḥ kathaṃ katham api gṛha-gatiṃ prati sacamānāḥ sva-vaṃśa-prathamānāṃ yaśaḥ-prathāṃ prathayamānā veśmāntaḥ praviśanti sma | kintu-<BR>
<BR>
yāṃ yām āśām ahaha vanitās tā dvijānām apaśyann<BR>
āśā-pūrtiṃ pratipada asāv ācarat tāsu śīghram |<BR>
sā hi śyāmaṃ kanaka-vasanaṃ vīkṣitākāram āsāṃ<BR>
vāraṃ vāraṃ dṛśi vidadhatī citra-bhāvaṃ cakāra ||JGc_1,22.35||<BR>
[50] evaṃ cireṇa gṛhaṃ gṛhītavatīṣu tu tāsu-<BR>
<BR>
anna-pātrāṇi pātrāṇi ratnānāṃ vīkṣya sakṣaṇāḥ |<BR>
gṛhāṇi ca gṛhādhīśā na hīśāmāsur ūhitum ||JGc_1,22.36||<BR>
[51] anantaraṃ tu-<BR>
<BR>
bālya-krīḍā-kṛīta-phalenānena maṇi-pūritān |<BR>
sva-gṛhān vīkṣya te viprāḥ sva-patnī-matim anvayuḥ ||JGc_1,22.37||<BR>
[52] ūcire ca-<BR>
<BR>
tasmai viśva-janīnāya yās tad-bhogīnam āharan |<BR>
tā evāsann ātmanīnā dīnās tu bata mādṛśāḥ ||JGc_1,22.38||<BR>
mā jīvan yasya kṛṣṇāya kramate cakṣur ādi na |<BR>
mriyamāṇaś ca mā yasya tasmai tan na pravartate ||JGc_1,22.39||<BR>
sa kiñjīvaḥ sa kubrahmaḥ suparva-hatakaś ca saḥ |<BR>
rājīva-nayanaṃ yas tu nājīvanatayā bhajet ||JGc_1,22.40||<BR>
atha kṛṣṇāya tṛṣṇāṃ te dadhur vṛṣṇi-pura-dvijāḥ |<BR>
kintu dhṛṣṇak kaṃsa-bhiyā nājagmuḥ kṛṣṇam īkṣitum ||JGc_1,22.41||<BR>
ekena kenacit pūrvaṃ bhāryāmāryātigam iva |<BR>
nivārya vāryatālabdhā vāryatāyām iti śrutam ||JGc_1,22.42||<BR>
[53] tataś ca teṣām ucitam eva, yataḥ-<BR>
<BR>
kṣaṇād uccaiḥ kṣaṇān nīcair gati-bhājāṃ kanīyasām |<BR>
reṇūnām iva kārmāṇāṃ viṣamā rītir īkṣyate ||JGc_1,22.43||<BR>
pūrvī kṛṣṇasya sevāyām iṣṭī vā tatra yaḥ sadā |<BR>
adhītī vā bhāgavate bhakta-pūrvī sa taṃ bhajet ||JGc_1,22.44||<BR>
<BR>
[54] tatra ca tair bhojya-madhurādibhir upayojyamānaḥ śrī-kṛṣṇaṃ madhumaṅgala uvāca-suṣṭhu miṣṭam idaṃ pākimatāpannam anna-jātaṃ yācita kam apy amṛtāyate | nedṛśam āpam ity akam amṛtaṃ vā | yat khalu bhūmi-skhalitaṃ sarajasaṃ kaṇam apy abhyavahartum īhāmahe | tasmād asmākam eva parṇaśālābhyarṇe tāḥ kuṭīr vidhāya tiṣṭhantu, tat-kṛta-madhura-paripāka-pāka-śāka-sūpa-pūpa-pūṭīs tu savayaso vayam eva yuṣmabhyam uṣṇāḥ koṣṇā eva samarpayiṣyāmaḥ | tatrāpy āha prāgraharatayā prāgrahara eva bhaviṣyāmīti  sthite ko vāyaṃ doṣaḥ | kintu roṣa-bhiyā na vaktuṃ śaktāḥ sma |<BR>
<BR>
[55] kṛṣṇa uvāca-ādyūna nūnam unmadiṣṇutayāpatra-piṣṇutām apy aticariṣṇur jāto' si |<BR>
<BR>
[56] atha sarve' pi hasantaḥ procuḥ-priya-vayasya ! yady apy asau parānnatārocanam āpannas tarhi sa eṣa eva tundaparimṛja iva vipra-sundarīṇāṃ tāsām upāsanāṃ ghaṭayamānas tad-bāṭa-taṭagam uṭajam adhitiṣṭhan sambhavad āśitambhavān miṣṭam iṣṭa-vighasa-bhojanān nijam iṣṭaṃ racayatu |<BR>
<BR>
[57] kṛṣṇa uvāca-sādhūktaṃ vyaktam idaṃ bhagavatī-viditaṃ vidhāsyāmaḥ |<BR>
<BR>
[58] madhumaṅgalas tu sa-krodham ivovāca-yuvarāja ! gardhanatayā kukṣim-bharayas te eta eva muhur aśanāyāṃ smarayantaḥ sarvatra ca ghasmarā eva bhaṇyante, bhikṣāyām akṣāma-samudyamatayā sarvānnīnāś ca lakṣyante, na tu vayam |<BR>
<BR>
[59] sarve' py ūcuḥ-vāvadūka ! vipratayā bhavān eva yāyajūkatāyāṃ jañjapūkatām āsīdan purobhāśānāṃ dandaśūkas tad-āsvādāya jāgarūkatām āsādayati | asmābhis tu bhavaj-jāter dvijāteḥ parīkṣaivācaritā iti |<BR>
<BR>
[60] tad evaṃ hasatsu sakhi-sabhāsatsu svayam āśitambhavenodana-sambhāreṇa bhuktvā suhitaḥ sarva-hitaḥ śrāvita-veṇur dhenuḥ prāpya tat-tat-kathā-kautukatas tad-artham anugavam āsādita-dṛṣṭi-vrajaṃ śrīmad-vrajam avāpya nija-viraha-dahanaṃ nirvāpya svaka-rūpāmṛtenāpyāyayāmāsa |<BR>
<BR>
[61] sakhāyas tu yājñikeṣu jagmivāṃso jakṣivāṃsaś ca vayam iti saṅkocena na kañcid apy ūcivāṃsaś ca |<BR>
<BR>
[62] atha kathakaḥ kathā-samāpanam āha sma-<BR>
<BR>
||JGc_1,22.45|| MISSING!<BR>
<BR>
     so' yaṃ śrī-gokulādhīśa kulādhīśas tavoditaḥ |<BR>
     ākarṣaṇād guṇā yasya sarvān anuguṇān vyadhuḥ ||JGc_1,22.46||<BR>
<BR>
iti śrī-śrī-gopāla-campūm anv<BR>
yajña-bhāryā-sad-upacaryā-paryāptir nāma<BR>
dvāviṃśaṃ pūraṇam<BR>
 ||22||<BR>
<BR>
<BR>
<BR>
<BR>
<BR>
</body></html>
