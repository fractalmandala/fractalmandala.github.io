<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
    <title>Bana: Harsacarita, Ucchvasa V</title>
    <style>
      body     { background-color: #FFFFFF; font-family: Arial Unicode Ms, Arial Unicode Ms Standard }
      .large { font-size: 18px; }
      .red { color: #FF0000; }
      .blue { color: #0000FF; }
      td { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK',
'Code2000', 'Courier New', 'Doulos SIL', 'Fixedsys Excelsio', 'Free Monospaced',
'Free Serif', 'Everson Mono Unicode', 'Arial', 'CN-Arial', 'CN-Times'; }
      hr { width: 50%; height: 1px; margin-left: 0; margin-right: auto; }
    </style>
  </head>
  <body>
<br><br>Bana: Harsacarita, Ucchvasa V<br>
<br>
<br>
Based on Parab: The Harṣacharita of Bāṇabhaṭṭa. 7. ed.<br>
Bombay : Nirnaya-Sagar Press 1946<br>
<br>
<br>
Input by Jens Thomas, Willem Bollée<br>
[GRETIL-Version: 2017-10-05]<br>
	<br>
<br>
ANALYTIC TEXT VERSION according to source file<br>
<br>
<br>
<br>
<br>
<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!   <br>
COPYRIGHT AND TERMS OF USAGE AS FOR SOURCE FILE. <br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration <br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<br>
<br>
<br>
<br>
<br>
<br>
Bāṇa: Harṣacarita, Ucchvāsa V<br>
<br>
<br>
&nbsp;&nbsp;&nbsp;&nbsp;&nbsp;niyatir vidhāya puṃsāṃ prathamaṃ sukham upari dāruṇaṃ duḥkham /<br>
&nbsp;&nbsp;&nbsp;&nbsp;&nbsp;kṛtvā lokaṃ taralā taḍid iva vajraṃ nipātayati // BaHcar_5.1 //<br>
<br>
&nbsp;&nbsp;&nbsp;&nbsp;&nbsp;pātayati mahā-puruṣān samam eva bahūn an-ādareṇâiva /<br>
&nbsp;&nbsp;&nbsp;&nbsp;&nbsp;parivartamāna ekaḥ kālaḥ śailān ivân-antaḥ // BaHcar_5.2 //<br>
<br>
atha kadā-cid rājā Rājya-vardhanaṃ kavaca-haram āhūya Hūṇān hantuṃ hariṇān iva harir hariṇêśa-kiśoram a-parimita-balânuyātaṃ ciraṃ-tanair amātyair anuraktaiś ca mahā-sāmantaiḥ kṛtvā sâbhisaram uttarā-pathaṃ prāhiṇot.<br>
<br>
prayāntaṃ ca taṃ devo Harṣaḥ kati-cit prayāṇakāni turaṅgamair anuvavrāja.<br>
praviṣṭe ca Kailāsa-prabhā-bhāsinīṃ kakubhaṃ bhrātari vartamāno nave vayasi vikrama-rasânurodhini kesari-śarabha-śārdūla-varāha-bahuleṣu tuṣāra-śailôpakaṇṭheṣûtkaṇṭhamāna-vana-devatā-kaṭâkṣâṃśu-śārita-śarīra-kāntiḥ krīḍan mṛgayāṃ mṛga-locanaḥ katipayāny ahāni bahir eva vyalambata.<br>
cakāra câkarṇântâkṛṣṭa-kārmuka-nirgata-bhāsura-bhalla-varṣī svalpīyobhir eva divasair niḥ-śvāpadāny araṇyāni.<br>
<br>
ekadā tu vāsateyyās turīye yāme pratyuṣasyêva svapne caṭula-jvālā-puñja-piñjarī-kṛta-sakala-kukubhā dur-nivāreṇa dava-huta-bhujā dahyamānaṃ kesariṇam adrākṣīt.<br>
tasminn eva ca dāva-dahane samutsṛjya śāvakān utplutya câtmānaṃ pātayantīṃ siṃhīm apaśyat.<br>
āsīc câsya cetasi loke hi lohebhyaḥ kaṭhinatarāḥ khalu sneha-mayā bandhana-pāśā yad ākṛṣṭās tiryañco 'py evam ācāranti iti.<br>
prabuddhasya câsya muhur-muhur dakṣiṇêtaram akṣi paspande.<br>
gātreṣu câkasmād eva vepathur vipaprathe.<br>
nir-nimittam evântar-bandhana-sthānāc cacālêva hṛdayam.<br>
a-kāraṇād eva câjāyata garīyasī duḥkhâsikā.<br>
kim idam iti ca samutpanna-vividha-vikalpa-vimathita-matir apagata-dhṛtiś cintā-vana-mita-vadanaḥ stimita-tārakeṇa cakṣuṣā samudbhidyamāna-sthalakamalinī-vanām iva cakāra cakorêkṣaṇaḥ kṣanaṃ kṣoṇīm.<br>
ahni ca tasmiñ śūnyenaiva ca cetasā cikrīḍa mṛgayām.<br>
ārohati ca harita-haye madhyam ahno bhavanam āgatyôbhayato manda-mandaṃ saṃvāhyamāna-tanu-tāla-vṛntaḥ kṣiti-tala-vitatām ati-śiśira-malayaja-rasa-lava-lulita-vapuṣam indu-dhavalôpadhāna-dhāriṇīṃ vetra-paṭṭikām adhiśayānaḥ sâśaṅka eva tasthau.<br>
<br>
atha dūrād eva lekha-garbhayā nīlī-rāga-mecaka-rucā cīra-cīrikayā racita-muṇḍa-mālakaṃ śramâtapābhyām āropyamāṇa-kāya-kālimānam antar-gatena śoka-śikhinâṅgāratām iva nīyamānam ati-tvarā-gamana-drutatara-padôddhūyamāna-dhūli-rāji-vyājena rāja-vārtā-śravaṇa-kutūhalinyā medinyêvânugamyamānam abhimukha-pavana-preṅkhat-pravitatôttarīya-paṭa-prānta-vījyamānôbhaya-pārśvam atitvarayā kṛta-pakṣam ivâśu parāpatantaṃ preryamāṇam iva pṛṣṭhataḥ svāmy-ādeśenâkṛṣyamāṇam iva purastād āyataiḥ śrama-śvāsa-mokṣaiḥ svidyal-lalāṭa-taṭa-ghaṭamāna-pratibimbakena kārya-kautukād apahriyamāṇa-lekham iva bhāsvatā saṃbhrama-bhraṣṭair ivêndriyaiḥ śūnyī-kṛta-śarīraṃ lekhârpita-prayojana-gauravād iva same 'pi vartmani śūnya-hṛdayatayā skhalantaṃ kāla-megha-śakalam iva patiṣyato dur-vārtā-vajrasya dhūma-pallavam iva jvaliṣyataḥ śoka-jvalanasya bījam iva phaliṣyato duṣ-kṛta-śāler a-nimitta-bhūta-dīrghâdhvagaṃ Kuraṅgaka-nāmānam āyantam adrākṣīt.<br>
<br>
dṛṣṭvā ca pūrva-nimitta-paramparâvir-bhāvita-bhītir abhidyata hṛdayena.<br>
Kuraṅgakas tu kṛta-praṇāmaḥ samupasṛtya prathamam ānana-lagnaṃ viṣādam upaninye paścāl lekham.<br>
taṃ ca devo Harṣaḥ svayam evâdāyâvācayat.<br>
lekhârthenaiva ca samaṃ gṛhītvā hṛdayena saṃtāpam avagraha-rūpo 'bhyadhāt.<br>
Kuraṅgaka kiṃ māndyaṃ tātasya iti.<br>
sa cakṣuṣā bāṣpa-jala-bindubhir mukhena ca khañjâkṣaraiḥ kṣaradbhir yugapad ācacakṣe deva dāha-jvaro mahān iti.<br>
tac câkarṇya sahasā sahasradhêvâsya hṛdayaṃ paphāla.<br>
kṛtâcamanaś ca janayitur āyuṣ-kāmo 'parimita-maṇi-kanaka-rajata-jātam ātma-paribarham aśeṣaṃ brāhmaṇasād akarot.<br>
abhukta evôccacāla.<br>
dāpaya vājinaḥ paryāṇam iti ca puraḥ-sthitaṃ śiraḥ-kṛpāṇaṃ bibhrāṇaṃ babhāṇa yuvānam.<br>
vepamāna-hṛdayaś ca sa-saṃbhrama-pradhāvita-parivardhakôpanītam āruhya turaṅgam ekāky eva prāvartata.<br>
<br>
a-kāṇḍa-prayāṇa-saṃjñā-śaṅkha-kṣubhitaṃ tu saṃbhramāt sajjī-bhūtam udbhūta-mukhara-khura-rava-bharita-sakala-bhuvana-vivaram āgatyâgatya sarvābhyo digbhyo dhāvamānam aśvo 'yam aḍhaukata.<br>
prasthitasya câsya pradakṣiṇêtaraṃ prayānto vināśam upasthitaṃ rāja-siṃhasya hariṇāḥ prakaṭayāṃ-babhūvuḥ.<br>
a-śiśira-raśmi-maṇḍalâbhimukhaś ca hṛdayam avadārayann iva dāva-śuṣke dāruṇi dāruṇaṃ rarāṇa vāyasaḥ.<br>
kajjala-maya iva bahu-divasam upacita-bahala-mala-paṭala-malinita-tanur abhimukham ājagāma śikhi-picchālâñchano nagnâṭakaḥ.<br>
dur-nimittair an-abhinandyamāna-gamanaś ca nitarām aśaṅkata.<br>
hṛdayena pitṛ-snehâhita-mradimnā ca tat tad upekṣamāṇas turaṅgama-skandha-baddha-lakṣyaṃ cakṣur a-vicalaṃ dadhāno duḥkham avasita-hasita-saṃkathas tūṣṇīṃ-bhūtena bhūpāla-lokenânugamyamāno bahu-yojana-saṃpiṇḍitam adhvānam ekenaivâhnā samalaṅghayat.<br>
Upalabdha-narêndra-māndya-vārtā-viṣaṇṇa iva naṣṭa-tejasy adhomukhī-bhavati bhagavati bhānumati bhaṇḍi-pramukhena praṇayinā rāja-putra-lokena bahuśo vijñāpyamāno 'pi nâhāram akarot.<br>
puraḥ-pravṛtta-pratīhāra-gṛhyamāṇa-grāmīṇa-paramparā-prakaṭita-praguṇa-vartmā ca vahann eva ninye niśām.<br>
<br>
anyasminn ahani madhyaṃdine vigata-jaya-śabdam astam-ita-tūrya-nādam upasaṃhṛta-gītam utsāritôtsavam a-pragīta-cāraṇam a-prasāritâpaṇa-paṇyaṃ sthāna-sthāneṣu pavana-bala-kuṭilābhiḥ koṭi-homa-dhūma-lekhābhir ullasantībhir yama-mahiṣa-viṣāṇa-koṭibhir ivôllikhyamānaṃ kṛtânta-pāśa-vāgurābhir iva veṣṭyamānam upari kāla-mahiṣâlaṃkāra-kālāyasa-kiṅkiṇībhir iva kaṭu kvaṇantībhir divasaṃ vāyasa-maṇḍalībhir bhramantībhir āvedyamāna-pratyāsannâśubhaṃ kva-cit pratiśāyita-snigdha-bāndhavârādhyamānâhirbudhnaṃ kva-cid dīpikā-dahyamāna-kula-putraka-prasādyamāna-mātṛ-maṇḍalaṃ kva-cin muṇḍôpahāra-haraṇôdyata-draviḍa-prārthyamānâmardakaṃ kva-cid āndhrôddhriyamāna-bāhu-vaprôpayācyamāna-caṇḍikam anyatra śiro-vidhṛta-vilīyamāna-galad-guggulu-vikala-nava-sevakânunīyamāna-mahā-kālam aparatra niśita-śastrī-nikṛttâtma-māṃsa-homa-prasaktâpta-vargam aparatra prakāśa-nara-pati-kumāraka-kriyamāṇa-mahā-māṃsa-vikraya-prakramam upahatam iva śmaśāna-pāṃśubhir a-maṅgalair iva parigṛhītaṃ yātu-dhānair iva vidhvastaṃ kali-kālenêva kavalitaṃ pāpa-paṭalair iva saṃchāditam a-dharma-vikṣepair iva luṇṭhitam a-nityatâdhikārair ivâkrāntaṃ niyati-vilāsair ivâtmī-kṛtaṃ śūnyam iva suptam iva muṣitam iva vilakṣitam iva chalitam iva mūrcchitam iva skandhâvāraṃ samāsasāda.<br>
<br>
praviśann eva ca vipaṇi-vartmani kutūhalâkula-bahala-bālaka-parivṛtam ūrdhva-yaṣṭi-viṣkambha-vitate vāma-hasta-vartini bhīṣaṇa-mahiṣâdhirūḍha-preta-nātha-sanāthe citravati paṭe para-loka-vyatikaram itara-kara-kalitena śarakāṇḍena kathayantaṃ yama-paṭṭikaṃ dadarśa.<br>
tenaiva ca gīyamānaṃ ślokam aśṛṇot.<br>
<br>
&nbsp;&nbsp;&nbsp;&nbsp;&nbsp;mātāpitṛ-sahasrāṇi putra-dāra-śatāni ca /<br>
&nbsp;&nbsp;&nbsp;&nbsp;&nbsp;yuge yuge vyatītāni kasya te kasya vā bhavān // BaHcar_5.3 //<br>
<br>
iti.<br>
<br>
tena câdhikataram avadīryamāṇa-hṛdayaḥ krameṇa rāja-dvāraṃ pratiṣiddha-sakala-loka-praveśaṃ yayau.<br>
turagād avatīrṇaś câbhyantarān niṣkrāmantam a-prasanna-mukha-rāgam unmuktam ivêndriyaiḥ Suṣeṇa-nāmānaṃ vaidya-kumārakam adrākṣīt.<br>
kṛta-namaskāraṃ ca tam aprākṣīt.<br>
Suṣeṇa asti tātasya viśeṣo na vā iti.<br>
so 'bravīt: nâstîdānīṃ yadi bhavet kumāraṃ dṛṣṭvā iti.<br>
mandaṃ mandaṃ dvāra-pālaiḥ praṇamyamānaś ca dīyamāna-sarvasvaṃ pūjyamāna-kula-devataṃ prārabdhâmṛta-caru-pacana-kriyaṃ kriyamāṇa-ṣaḍ-āhuti-homaṃ hūyamāna-pṛṣadājya-lava-lipta-pracala-dūrvā-pallavaṃ paṭhyamāna-mahā-māyūrī-pravartyamāna-gṛha-śānti-nirvartyamāna-bhūta-rakṣā-bali-vidhānaṃ prayata-vipra-prastuta-saṃhitā-japaṃ japyamāna-rudraikādaśī-śabdāyamāna-śiva-gṛham ati-śuci-śaiva-saṃpādyamāna-vi-rūpâkṣa-kṣīra-kalaśa-sahasra-snapanam a-jirôpaviṣṭaiś cânāsādita-svāmi-darśana-dūyamāna-mānasair abhyantara-niṣpatita-nikaṭa-varti-parijana-nivedyamāna-vārtair vārtī-bhūta-snāna-bhojana-śayanair ujjhitâtma-saṃskāra-malina-veśair likhitair iva niś-calair nara-patibhir nīyamāna-naktaṃ-divaṃ duḥkha-dīna-vadanena ca praghaṇeṣu baddha-maṇḍalenôpāṃśu-vyāhṛtaiḥ kena-cic cikitsaka-doṣān udbhāvayatā kena-cid a-sādhya-vyādhi-lakṣaṇa-padāni paṭhatā kena-cid duḥ-svapnān āvedayatā kena-cit paśāca-vārtāṃ vivṛṇvatā kena-cit kārtāntikâdeśān prakāśayatā kena-cid upaliṅgāni gāyatā anyenânityatāṃ bhāvayatā saṃsāraṃ câpavadatā kali-kāla-vilasitāni ca nindatā daivaṃ côpālabhamānenâpareṇa dharmāya kupyatā rāja-kula-devatāś câdhikṣipatā apareṇa kliṣṭa-kula-putraka-bhāgyāni garhayatā bāhya-parijanena kathyamāna-kaṣṭa-pārthivâvasthaṃ rāja-kulaṃ viveśa.<br>
<br>
a-virala-bāṣpa-payaḥ-paripluta-locanena pitṛ-parijanena vīkṣyamāṇo vividhauṣadhi-dravya-drava-gandha-garbham utkvathatāṃ kvāthānāṃ sarpiṣāṃ tailānāṃ ca prapacyamānānāṃ gandham ājighrann avāpa tṛtīyaṃ kakṣyântaram.<br>
<br>
tatra câti-niḥ-śabde gṛhâvagrahaṇī-grāhi-bahu-vetriṇi tri-guṇa-tiras-kariṇī-tiro-hita-suvīthī-pathe pihita-pakṣa-dvārake parihṛta-kavāṭa-raṭite ghaṭita-gavâkṣa-rakṣita-maruti dūyamāna-paricārake caraṇa-tāḍana-svanat-sopāna-prakupita-pratīhāre nibhṛta-saṃjñā-nirdiśyamāna-sakala-karmaṇi nâti-nikaṭôpaviṣṭa-kaṅkaṭini koṇa-sthitâhvāna-cakitâcamanaka-vāhini caṃdra-śāli-kālīna-mūka-maula-loke mahâdhi-vi-dhura-bāndhavâṅganā-varga-gṛhīta-pracchanna-pragrīvake saṃja-vana-puñjitôdvigna-parijane praviṣṭa-katipaya-praṇayini gambhīra-jvarârambha-bhīta-bhiṣaji durmanāyamāna-manttriṇi mandâyamāna-purodhasi sīdat-suhṛdi vidrāṇa-vipaściti saṃtaptâpta-sāmante vicitta-cāmara-grāhiṇi duḥkha-kṣāma-śiro-rakṣiṇi kṣīyamāṇa-prasāda-vittaka-manoratha-saṃpadi svāmi-bhakti-parityaktâhāra-hīyamāna-bala-vikala-vallabha-bhūbhṛti kṣiti-tala-patita-sakala-rajanī-jāgarūka-rāja-putra-kumārake kula-kramâgata-kula-putra-nivahôhyamāna-śuci śoka-saṃkucita-kañcukini nir-ānanda-nandini niḥśvasan-nir-āśâsanna-sevake niḥsṛta-tāmbūla-dhūsarâdhara-vāra-yoṣiti vilakṣa-vaidyôpadiśyamāna-pathyâharaṇâvahita-paurogave 'nujīvi-pīyamānôcca-caṣaka-dhārā-vāri-vinodyamānâsya-śoṣa-ruji rājâbhilāṣa-bhojyamāna-bahu-bhuji bheṣaja-sāmagrī-saṃpādana-vyagra-samagra-vyavahāriṇi muhur-muhur-āhūyamāna-toya-karmântikânumita-ghorâtura-tṛṣi tuṣāra-parikarita-karaka-śiśirī-kriyamāṇôdaśviti śvetârdra-karpaṭârpita-karpūra-parāga-śītalī-kṛta-śalāke nâśyāna-paṅki-lipyamāna-nava-bhāṇḍa-gata-gaṇḍūṣa-grahaṇa-mastuni timyat-komala-kamalinī-palāśa-prāvṛta-mṛdu-mṛṇālake sanāla-nīlôtpala-pūlī-sanātha-salila-pāna-bhājana-bhuvi dhārā-nipāta-nirvārpyamāṇa-kvathitâmbhasi paṭu-pāṭala-śarkarā-moda-muci mañcakâśrita-sikatila-karkarī-viśrāntântara-cakṣuṣi sarala-śevāla-valayita-galad-gola-yantrake galvarka-śālâjirôllāsita-lāja-saktu-nipīta-masāra-pārī-parigṛhīta-karka-śarkare śiśirauṣadha-rasa-cūrṇâvakīrṇa-sphaṭika-śukti-śaṅkha-saṃcaye saṃcita-pracura-prācīnâmalaka-mātuluṅga-drākṣā-dāḍimâdi-phale pratigrāhita-vipra-viprakīryamāṇa-śānty-udaka-vipruṣi preṣyâpreṣyamāṇa-lalāṭa-lepôpadigdha-dṛṣadi dhavala-gṛhe sthitaṃ para-loka-vijayāya nīrājyamāṇam iva jvara-jvalanenânavarata-parivartanais-taraṅgiṇi śayanīye śeṣam iva viṣôṣmaṇā kṣīrôdanvati viceṣṭamānaṃ muktāphala-vālukā-dhūli-dhavalitaṃ jaladhim iva kṣaya-kāle śuṣyantaṃ kālena Kailāsam iva daśânanenôddhriyamāṇam a-virata-candana-carcā-parāṇāṃ paricārikāṇām aty-uṣṇâvayava-sparśa-bhasmī-bhūtôdarair iva dhavalaiḥ karaiḥ spṛśyamānaṃ lokântara-prasthitaṃ sthāsnunā sva-yaśasêva candanânulepana-cchalenâpṛcchyamānam a-vicchinna-dīyamāna-kamala-kumudêndīvara-dalaṃ kāla-kaṭâkṣa-patana-śabalam iva śarīram udvahantaṃ nibiḍa-dukūla-paṭṭa-nipīḍita-keśânta-kathyamāna-kaṣṭa-vedanânubandhaṃ mūrdhānaṃ dhārayantaṃ durdhara-vedanônnaman-nīla-śirā-jālaka-karālena ca kālâṅguli-likhyamāna-lekhâkhyāta-maraṇâvadhi-divasa-saṃkhyānenêva lalāṭa-phalakena bhayam upajanayantam āsanna-yama-darśanôdvegād iva ca kiṃ-cid-antaḥ-praviṣṭa-tārakaṃ cakṣur dadhānaṃ śuṣyad-daśana-paṅkti-prasṛta-dhūsara-dīdhiti-taraṅgiṇīṃ mṛga-tṛṣṇikām ivôṣṇāṃ niḥśvāsa-paramparām udvahantam aty-uṣṇa-niḥśvāsa-dagdhayêva śyāmāyamānayā rasanayā nivedyamāna-dāruṇa-saṃnipātârambham uraḥ-sthala-sthāpita-maṇi-mauktika-hāra-candana-candra-kāntaṃ kṛtânta-dūta-darśana-yogyam ivâtmānaṃ kurvāṇam aṅga-bhaṅga-valanôtkṣipta-bhuja-yugalaṃ paryasta-hasta-nakha-mayūkhair dhārā-gṛham iva tāpa-śāntaye racayantaṃ nediṣṭha-salila-maṇi-kuṭṭimâdarśôdareṣu nipatadbhiḥ pratibimbair api saṃtāpâtiśayam iva kathayantaṃ spṛṣantīṃ praṇayinīm iva viśvāsa-bhūmiṃ mūrcchām api bahu manyamānam antakâhvānâkṣarair iva sa-bhaya-bhiṣag-dṛṣṭair ariṣṭair āviṣṭaṃ mahā-prasthāna-kāle sva-saṃtāpa-saṃtānam āpta-hṛdayeṣu saṃcārayantam arati-parigṛhītam īrṣyayêva chāyayā vimucyamānam udyogam ivôpadravāṇaṃ sarvâstra-mokṣam iva kṣāmatāyā hastī-kṛtaṃ vihastatayā viṣayī-kṛtaṃ vaiṣamyeṇa kṣetrī-kṛtaṃ kṣayeṇa gocarī-kṛtaṃ glānyā daṣṭaṃ duḥkhâsikayā ātmī-kṛtam a-svāsthyena vidheyī-kṛtaṃ vyādhinā kroḍī-kṛtaṃ kālena lakṣyī-kṛtaṃ dakṣiṇâśayā pītam iva pīḍābhir jagdham iva jāgareṇa nigīrṇam iva vaivarṇyena grāsī-kṛtam iva gātra-bhaṅgena hriyamāṇam iva vipadbhir vaṇṭyamānam iva vedanābhir luṇṭhyamānam iva duḥkhair āditsitaṃ daivena nirūpitaṃ niyatyā samāghrātam a-nityatvena abhibhūyamānam a-bhāvena parikalitaṃ parāsutayā dattâvakāśaṃ kleśasya nivāsaṃ vaimanasyasya samīpe kālasya antike 'ntyôcchvāsasya mukhe mahā-pravāsasya dvāri dīrgha-nidrāyāḥ jihvâgre jīvitêśasya vartamānaṃ viralaṃ vāci calitaṃ cetasi vihvalaṃ vapuṣi kṣīṇam āyuṣi pracuraṃ pralāpe saṃtataṃ śvasite jitaṃ jṛmbhikābhiḥ parādhīnam ādhibhir anubaddham anubandhikābhiḥ pārśvâpaviṣṭayā cânavarata-rodanôcchūna-nayanayā gṛhīta-cāmarikayâpi niḥśvasitair eva vījayantyā vividhauṣadhi-dhūli-dhūsarita-śarīrayā muhur muhur ārya-putra svapiṣi iti vyāharantyā devyā Yaśomatyā śirasi vakṣasi ca spṛśyamānaṃ pitaram adrākṣīt.<br>
<br>
dṛṣṭvā ca prathama-duḥkha-saṃpāta-mathyamāna-matir āśaṅkita iva bhāga-dheyebhyaḥ samabhavat.<br>
antaka-pura-vartinam eva ca pitaram amanyata.<br>
nirākṛta iva cântaḥkaraṇena kṣaṇam āsīt.<br>
avadhūtaś ca dhairyeṇa kṣetrī-kṛtaḥ kṣobheṇa riktī-kṛto ratyā viṣayī-kṛto viṣādena pāvaka-mayam iva hṛdayam udvahan viṣama-vidūṣitānîva muhyantîndriyāṇi bibhrāṇas tamasā rasā-talam api viśeṣayan śūnyatvenâkāśam apy atiśayāno nâvindata kartavyam.<br>
pasparśa ca hṛdayena bhiyam uttamâṅgena ca gām.<br>
<br>
avani-patis tu dūrād eva dṛṣṭvâtidayitaṃ tanayaṃ tad-avastho 'pi nirbhara-snehâvarjitaḥ pradhāvamāno manasā prasārya bhujau ehy ehi ity āhvayan śarīrârdhena śayanād udagāt.<br>
sa-saṃbhramam upasṛtaṃ cainaṃ vinayâvanamram unnamayya balād urasi niveśya viśann iva premṇā niśā-kara-maṇḍala-madhyaṃ majjann ivâmṛta-maye mahā-sarasi snāpayann iva mahati hari-candana-rasa-prasravaṇe 'bhiṣicyamāna iva tuṣārâdri-draveṇa pīḍayann aṅgair aṅgāni kapolena kapolam avaghaṭṭayan nimīlayan pakṣmâgra-grathitâjasrâsra-visrāviṇī vilocane vismṛta-jvara-saṃjvaraḥ su-ciram āliliṅga.<br>
kathaṃ katham-api cirād vimuktam apasṛtya kṛta-namaskāraṃ praṇata-jananīkam upāgatam āsīnaṃ ca śayanântike pibann iva vigata-nimeṣa-niścalena cakṣuṣā vyalokayat.<br>
pasparśa ca punaḥ punar vepathumatā pāṇi-talena kṣaya-kṣāma-kaṇṭhaś ca kṛcchrād ivâvadīt: vatsa kṛśo 'si iti.<br>
bhaṇḍis tv akathayat: deva tṛtīyam ahaḥ kṛtâhārasyâsyâdya iti.<br>
<br>
tac chrutvā bāṣpa-vega-gṛhyamāṇâkṣaraṃ kathaṃ katham apy āyataṃ niḥśvasyôvāca vatsa jānāmi tvāṃ pitṛ-priyam ati-mṛdu-hṛdayam.<br>
īdṛśeṣu vidhurayati dhīmato 'pi dhiyam.<br>
ati-durdharo bāndhava-snehaḥ sarva-pramāthī.<br>
yato nârhasy ātmānaṃ śuce dātum.<br>
uddāma-mahā-dāha-jvara-dagdho 'pi dahye khalv aham adhikataram anenâyuṣmad-ādhinā.<br>
niśitam iva śastraṃ takṣṇoti māṃ tvadīyas tanimā.<br>
sukhaṃ ca rājyaṃ ca vaṃśaś ca prāṇāś ca paralokaś ca tvayi me sthitāḥ.<br>
yathā mama tathā sarvāsāṃ prajānām.<br>
tvad-vidhānāṃ pīḍāḥ pīḍayanti sakalam eva bhuvana-talam.<br>
na ny alpa-puṇya-bhājāṃ vaṃśam alaṃ-kurvanti bhavādṛśāḥ phalam asyâneka-janmântarôpārjitasyâkaluṣasya karmaṇaḥ.<br>
kara-tala-gatam iva kathayanti caturṇām apy arṇavānām ādhipatyaṃ te lakṣaṇāni.<br>
tvaj-janmanaiva kṛtârtho 'smi.<br>
nir-abhilāṣo 'smi jīvitavye.<br>
bhiṣag-anurodhaḥ pāyayati mām auṣadham.<br>
api ca vatsa sarva-prajā-puṇyaiḥ sakala-bhuvana-tala-paripālanârtham utpatsyamānānāṃ bhavādṛśāṃ janma-grahaṇôpāyaḥ pitarau.<br>
prajābhis tu bandhumanto rājāno na jñātibhiḥ.<br>
tad uttiṣṭha.<br>
kuru punar eva sarvāḥ kriyāḥ.<br>
kṛtâhāre ca tvayy aham api svayam upayokṣye pathyam ity evam abhihitasya câsya dhakṣyann iva hṛdayam atitarāṃ śokânalaḥ saṃdudhukṣe.<br>
kṣaṇa-mātraṃ ca sthitvā pitrā punar āhārârtham ādiśyamāno dhavala-gṛhād avatatāra.<br>
cakāra ca cetasi akāṇḍe khalv ayaṃ samupasthito mahā-pralayo vyabhra iva vajra-pātaḥ.<br>
sāmānyo 'pi tāvac chokaḥ sôcchvāsaṃ maraṇam anupadiṣṭauṣadho mahā-vyādhir a-bhasmī-karaṇo 'gni-praveśo 'nuparatasyaiva naraka-vāso nir-jyotir-aṅgāra-varṣam a-śakalī-karaṇaṃ krakaca-dāraṇam a-vraṇo vajra-sūcī-pātaḥ.<br>
kim uta viśeṣa-śritaḥ.<br>
kim atra karavāṇi iti.<br>
<br>
rāja-puruṣeṇâdhiṣṭhitaś ca gatvā sva-dhāma dhūma-mayān iva kṛtâśru-pātān agni-mayān iva janita-hṛdaya-dāhān viṣa-mayān iva datta-mūrcchā-vegān.<br>
mahā-pātaka-mayān ivôtpādita-ghṛṇān kṣāra-mayān ivânīta-vedanān kati-cit kavalān agṛhṇāt.<br>
ācāmaṃś ca cāmara-grāhiṇam ādideśa.<br>
vijñāyâgaccha katham āste tāta iti.<br>
gatvā ca pratinivṛttya ca deva tathaiva iti vijñāpitas tenâgṛhīta-tāmbūla evôttāmyatā manasâstâbhilāṣiṇi savitari sarvān āhūyôpahvare vaidyān kim asminn evaṃvidhe vidheyam adhunā iti viṣaṇṇa-hṛdayaḥ papraccha.<br>
te tu vyajñāpayan deva dhairyam avalambasva.<br>
katipayair eva vāsaraiḥ punaḥ svāṃ prakṛtim āpannaṃ svasthaṃ śroṣyasi pitaram iti.<br>
<br>
teṣāṃ tu bhiṣajāṃ madhye paunarvasavo yuvâṣṭādaśa-varṣa-deśīyas tasminn eva rāja-kule kula-kramâgato gataḥ paramparām aṣṭâṅgasyâyur-vedasya bhūbhujā suta-nir-viśeṣaṃ lālitaḥ prakṛtyaivâti-paṭīyasyā prajñayā yathāvad-vijñātā vyādhi-svarūpāṇāṃ Rasāyano nāma vaidya-kumārakaḥ sâsras tuṣṇīm adho-mukho 'bhūt.<br>
pṛṣṭaś ca rāja-sūnunā sakhe Rasāyana kathaya tathyaṃ yad a-sādhv iva paśyasi iti.<br>
so 'bravīt: deva śvaḥ prabhāte yathâvasthitam āvedayitâsmi iti.<br>
<br>
atraiva cântare bhavana-kamalinī-pālaḥ kokam āśvāsayann apara-vaktram uccair apaṭhat.<br>
<br>
&nbsp;&nbsp;&nbsp;&nbsp;&nbsp;vihaga kuru dṛḍhaṃ manaḥ svayaṃ tyaja śucam āssva viveka-vartmani /<br>
&nbsp;&nbsp;&nbsp;&nbsp;&nbsp;saha kamala-sarojinī-śriyā śrayati sumeru-śiro virocanaḥ // BaHcar_5.4 //<br>
<br>
tac câkarṇya vāṇ-nimitta-jñaḥ pitari sutarāṃ jīvitâśāṃ śithilī-cakāra.<br>
gateṣu ca bhiṣakṣu kṣata-dhṛtiḥ kṣapâmukhe kṣiti-pāla-samīpam eva punar āruroha.<br>
tatra ca dāho mahān.<br>
āhara hārān Hariṇi.<br>
maṇi-darpaṇān me dehe dehi Vaidehi.<br>
hima-lavair limpa lalāṭaṃ Līlāvati.<br>
ghana-sāra-kṣoda-dhūlīr nidhehi Dhavalâkṣi.<br>
nikṣipa cakṣuṣi candra-kāntaṃ Kāntimati.<br>
kapole kalaya kuvalayaṃ Kalāvati.<br>
candana-carcāṃ racaya Cārumati.<br>
pāṭaya paṭa-mārutaṃ Pāṭalike.<br>
mandaya dāham Indumati aravindair janaya jalârdrayā mudaṃ Madirāvati samupanaya mṛṇālāni Mālati taralaya tāla-vṛntam Āvantike mūrdhānaṃ dhāvamānaṃ badhāna Bandhumati kandharāṃ dhāraya Dhāraṇike urasi sa-śīkaraṃ karaṃ kuru Kuraṅgavati saṃvāhaya bāhū Balāhike pīḍaya pādau Padmāvati gṛhāṇa gāḍham aṅgam Anaṅgasene kā velā vartate Vilāsavati naiti nidrā kathā kathaya Kumudvati ity evaṃ prāyān pitur ālāpān anavaratam ākarṇayan dūyamāna-hṛdayo duḥkha-dīrghāṃ jāgrad eva niśām anaiṣīt.<br>
<br>
uṣasi câvatīrya rāja-dvāra-deśôpasarpiṇā parivardhakenôpasthāpite 'pi turaṅge caraṇābhyām evâjagāma sva-mandiram.<br>
tatra ca tvaramāṇo bhrātur āgamanârtham upary upari kṣipra-pātino dīrghâdhva-gān ati-javinaś côṣṭra-pālān prāhiṇot.<br>
prakṣālita-vadanaś ca parijanenôpanitam api prati-karma nâgrahīt.<br>
agrataḥ sthitānāṃ rāja-putra-yūnāṃ vi-manasāṃ Rasâyano Rasâyana iti jalpitam avyaktam aśrauṣīt.<br>
paryapṛcchac ca tān bhadrāḥ kiṃ Rasâyana iti.<br>
pṛṣṭāś ca te sarve samam eva tūṣṇīṃ-babhūvuḥ.<br>
bhūyo bhūyaś cânubadhyamānā duḥkhena kathaṃ katham apy ācacakṣire deva pāvakaṃ praviṣṭa iti.<br>
tac ca śrutvā pluṣṭa ivântas-tāpena sadyo vivarṇatām agāt.<br>
utpāṭyamānam iva ca na śaśāka śokândhaṃ dhārayituṃ hṛdayam.<br>
āsīc câsya cetasi kāmaṃ svayaṃ na bhavati na tu śrāvayaty a-priyaṃ vacanam a-rati-karam itara ivâbhijāto janaḥ.<br>
kṛcchre ca yathânenânuṣṭhitam ujjvalī-kṛtam adhikataraṃ jvalana-praveśena kalyāṇa-prakṛti kārtasvaram iva kaula-putram asyêti.<br>
punaś câcintayat samucitam evâthavā snehasyêdam.<br>
kim asya tāto na tātaḥ kiṃ vâmbā na jananī vayaṃ na bhrātaraḥ.<br>
anyasminn api tāvat svāmini durlabhī-bhavati bhavanty asavo dhriyamāṇā hrī-hetavo loke kim utâmṛta-maye 'nujīvināṃ nirvyāja-bāndhave 'vandhya-prasāde su-gṛhīta-nāmni tāte.<br>
saṃprati sāṃpratam ācaritam anenâtmānaṃ dahatā.<br>
kiṃ vâsyâkalpam avasthitasya stheyaso yaśo-mayasya dahyate.<br>
patitaḥ sa kevalaṃ dahane.<br>
dagdhās tu vayam.<br>
dhanyaḥ khalv asāv agraṇīḥ puṇya-bhājām.<br>
a-puṇya-bhāk tv idam eva rāja-kulaṃ kula-putreṇa yat tādṛśā viyuktam.<br>
api ca mamâpi kaḥ khalv eteṣāṃ prāṇānāṃ kāryâtibhāraḥ kṛtya-śeṣo vā kā vā vyāpṛtatā yena nâdyâpi niṣṭhurāḥ prāṇāḥ pratiṣṭhante.<br>
ko vântarāyo hṛdayasya yena sahasradhā na dalatîti.<br>
duḥkhârtaś ca na jagāma rāja-sadma.<br>
samutsasarja ca sarva-kāryāṇi.<br>
śayanīye nipatyôttarīya-vāsasā sôttamâṅgam ātmān avaguṇṭhyâtiṣṭhat.<br>
<br>
itthaṃ-bhūte ca deve harṣe rājani ca tad-avasthe sarvasyaiva lokasya kapoleṣu kīlitā iva karā locaneṣu lepya-mayya ivâśru-srutayo nāsâgreṣu grathitā iva dṛṣṭayaḥ karṇeṣûtkīrṇā iva rudita-dhvanayo jihvāsu saha-jānîva hā kaṣṭāni lapaneṣu pallavitānîva śvasitāni adhareṣu likhitānîva paridevita-padāni hṛdayeṣu nidhānī-kṛtānîva duḥkhāny abhavan.<br>
uṣṇâśru-dāha-bhītêva nâbhajata netrôdarāṇi nidrā.<br>
niḥśvāsa-vāta-vidhūtā iva vyalīyanta hāsāḥ.<br>
nir-avaśeṣa-dagdhêva ca saṃtāpena na pravartata vāṇī.<br>
kathāsv api nâśrūyanta parihāsāḥ.<br>
kvâpy agamann iti nâjñāyanta gīta-goṣṭhyaḥ.<br>
janmântarâtītānîva nâsmaryanta lāsyāni.<br>
svapne 'pi nâgṛhyanta prasādhanāni.<br>
vārtâpi nâlabhyatôpabhogānām.<br>
nāmâpi nâkīrtyatâhārasya.<br>
kha-puṣpa-pratimāny āsann āpāna-maṇḍalāni.<br>
lokântaram ivânīyanta bandi-vācaḥ.<br>
yugântara ivâvartanta nivṛttayaḥ.<br>
punar ivâdahyata śokâgninā Makara-ketuḥ.<br>
divāpi nâmucyanta śayanāni.<br>
śanaiḥ śanaiś ca mahā-puruṣa-vinipāta-piśunāḥ samaṃ samantāt samudabhavan bhuvane bhūyāṃso bhū-pater abhāvāya bhayam utpādayanto bhūtānāṃ mahôtpātāḥ.<br>
<br>
tathā hi dolāyamāna-sakala-kulâcala-cakravālā patyā sārdhaṃ gantu-kāmêva prathamam acalad dharitrī.<br>
dhānvantarer ivântare tasmin smarantaḥ parasparâsphālana-vācāla-vīcayo vijughūrṇire 'rṇavāḥ.<br>
bhūbhṛd-abhāva-bhītānāṃ vitata-śikhi-kalāpa-vikaṭa-kuṭilāḥ keśa-pāśā ivôrdhvī-babhūvur dhūma-ketavaḥ kakubhām.<br>
dhūma-ketu-karālita-diṅ-mukhaṃ dik-pālârabdhâyuṣ-kāma-homa-dhūma-dhūmram ivâbhavad bhuvanam.<br>
bhraṣṭa-bhāsi tapta-kālāyasa-kumbha-babhruṇi bhānu-maṇḍale bhayaṃkara-kabandha-kāya-vyājena ko 'pi pārthiva-prāṇitârthī puruṣôpahāram ivôpajahāra.<br>
jvalita-pariveṣa-maṇḍalâbhoga-bhāsvaro jighṛkṣā-jṛmbhamāṇa-svar-bhānu-bhayād uparacitâgni-prākāra iva pratyadṛśyata śveta-bhānuḥ.<br>
avani-pati-pratāpa-prasādhitāḥ prathamatara-kṛta-pāvaka-praveśā ivâdahyantânuraktā diśaḥ.<br>
sruta-śoṇita-śīkarâsārâruṇita-tanur anumaraṇāya prāvṛta-pāṭalâṃśu-kapaṭêvâdṛśyata vasudhā-vadhūḥ.<br>
narâdhipa-vināśa-saṃbhrama-bhītair loka-pālair iva kālāyasa-kavāṭa-puṭair akāla-kāla-megha-paṭalair arudhyanta dig-dvārāṇi.<br>
preta-pati-prayāṇa-prahatāḥ paṭavaḥ paṭahā ivâraṭanto hṛdaya-sphoṭanāḥ pasphāyire nipatatāṃ nirghātānāṃ ghorā ghana-nir-ghoṣāḥ.<br>
nikaṭī-bhavad-yama-mahiṣa-khura-puṭôdbhūtā iva dyumaṇi-dhāma dhūsarī-cakruḥ kramelaka-kaca-kapilāḥ pāṃśu-vṛṣṭayaḥ.<br>
vi-rasa-virāviṇīnām unmukhīnāṃ śikhino jvālāḥ pratīcchantya iva patantīr ulkā nabhaso vavāśire śivānāṃ rājayaḥ.<br>
rāja-dhāmani dhūmāyamāna-kabarī-vibhāga-vibhāvita-vikārāḥ prakīrṇa-keśa-pāśa-prakāśita-śokā iva prākāśanta pratimāḥ kula-devatānām.<br>
upasiṃhâsanam ākulaṃ kāla-rātri-vidhūyamāna-vṛjina-veṇī-bandha-vibhramaṃ bibhrāṇaṃ babhrāma bhrāmaraṃ paṭalam.<br>
aṭatām antaḥpurasyôpari kṣaṇam api na śaśāma vyākrośī vāyasānām.<br>
śvetâtapatra-maṇḍala-madhyāj jīvitam iva rājyasya sarasa-piśita-piṇḍa-lohitaṃ cañcac-cañcur uccair uccakhāna khaṇḍaṃ māṇikyasya kūjaj-jarad-gṛdhro mahôtpāta-dūyamānaś ca katham api nināya niśām.<br>
<br>
anyasminn ahani samīpam asya rāja-kulād druta-gati-viśa-viśīryamāṇâlaṃkāra-jhāṃkāriṇī vijaya-ghoṣeṇêva viṣādasyâkula-caraṇa-calat-tulā-koṭi-kvaṇita-vācâlitābhir udgrīvābhiḥ kiṃ kim etad iti pṛcchyamānêva dūrād eva bhavana-haṃsībhiḥ skhalita-viśāla-śroṇi-śiñjāna-raśanânurāviṇībhiś ca bāṣpândhā samupadiśyamāna-mārgêva gṛha-sārasībhir a-dṛṣṭa-kavāṭa-paṭṭa-saṃghaṭṭa-sphuṭita-lalāṭa-paṭṭa-rudhira-paṭalena paṭântenêva raktâṃśukasya mukham ācchādya prarudatī saṃtāpa-bala-vilīna-kanaka-valaya-rasa-dhārām iva vetra-latām utsṛjantī mukha-marut-taraṅgitām uttarīyâṃśuka-paṭīṃ sphurantī phaṇinîva nirmoka-mañjarīm ākarṣantī namrâṃsa-sraṃsinânila-vilolena nīlatamena tamāla-pallava-cīra-cīvareṇêva śokôcitena dhammilla-racanā-rahitena śiro-ruha-saṃcayena cañcatā prāvṛta-kucā kuca-tāḍana-pīḍayā samucchūnâtāmra-śyāma-talaṃ muhur muhur aty-uṣṇâśru-pramārjana-pradagdham iva kara-kisalayaṃ dhunānā cakṣur-nirjhare śīryati snapayantîva śokâgni-praveśāya sva-kapola-tala-pratibimbitam āsanna-lokaṃ lola-locana-pravṛttais taralais tārakâṃśubhiḥ śyāmāyamānam ātma-duḥkhena divasam api dahantîva kva kumāraḥ kva kumāra iti prati-puruṣaṃ pṛcchantī Velêti nāmnā Yaśomatyāḥ pratīhāryâjagāma.<br>
viṣaṇṇa-loka-locana-pratyudgatā côpasṛtya kuṭṭima-nyasta-hasta-yugalā galantībhiḥ siñcantîva śuṣyantaṃ daśana-dīdhiti-dhārābhir ādhūsaram adharam adho-mukhī vijñāpitavatī deva paritrāyasva paritrāyasva.<br>
jīvaty eva bhartari kim apy adhyavasitaṃ devyā iti.<br>
<br>
tatas tad aparam ākarṇya cyuta iva sattvena druta iva duḥkhena ācānta iva cintayā tulita iva tāpena aṅgī-kṛta ivâṅgenâpratipattir āsīt.<br>
āsīc câsya cetasi pratipanna-saṃjñasya bahuśo 'pi hṛdaye duḥkhâbhiṣaṅgo nipatann aśmanîva loha-prahāraḥ kaṭhine huta-bhujam utthāpayati na tu bhasmasāt-karoti me nir-anukrośasya kāyam iti.<br>
utthāya ca tvaramāṇo 'ntaḥpuram agāt.<br>
tatra ca martum udyatānāṃ rāja-mahiṣīṇām aśṛṇod durād eva tāta cūta cintayâtmānaṃ pravasati te jananī.<br>
vatsa jātī-guccha gacchāmy āpṛcchasva mām.<br>
mayā vinâdyânāthā bhavasi bhagini bhavana-dāḍima-late.<br>
raktâśoka marṣaṇīyāḥ pāda-prahārāḥ karṇa-pūra-pallava-bhaṅgâparādhāś ca.<br>
putraka antaḥpura-bāla-bakulaka vāruṇī-gaṇḍūṣa-grahaṇa-dur-lalita dṛṣṭo 'si.<br>
vatse priyaṅgu-latike gāḍham āliṅga māṃ durlabhā bhavāmi te.<br>
bhadra bhavana-dvāra-sahakāraka dātavyo nivāpa-toyâñjalir apatyam asi.<br>
bhrātaḥ pañjara-śuka yathā na vismarasi māṃ kiṃ vyāharasi dūrī-bhūtâsmi te śārike svapne naḥ samāgamaḥ punar bhūyāt.<br>
mātar mārga-lagnaṃ kasya samarpayāmi gṛha-mayūrakam amba sutaval lālanīyam idaṃ haṃsa-mithunaṃ manda-puṇyayā mayā na saṃbhāvito 'sya cakravāka-yugalasya vibāhôtsavaḥ.<br>
mātṛ-vatsale nivartasva.<br>
gṛha-hariṇike samupanaya sauvidalla-vallabha-vallakīṃ pariṣvaje tāvad enām.<br>
Candrasene sudṛṣṭaḥ kriyatām ayaṃ janaḥ.<br>
Bindumati iyaṃ te 'ntyā vandanā.<br>
ceṭi muñca caraṇau.<br>
ārye kātyāyanike kiṃ rodiṣi nītâsmi daivena.<br>
tāta kañcukin kiṃ mām a-lakṣaṇāṃ pradakṣiṇī-karoṣi.<br>
dhātreyi dhārayâtmānaṃ kiṃ pādayoḥ patasi.<br>
bhagini gṛhāṇa mām a-paścimāṃ kaṇṭhe kaṣṭaṃ na dṛṣṭā priya-sakhī Malayavatī.<br>
Kuraṅgavati ayam āmantraṇâñjaliḥ.<br>
Sānumati ayam antyaḥ praṇāmaḥ.<br>
Kuvalayavati eṣa te 'vasāna-pariṣvaṅgaḥ.<br>
sakhyaḥ kṣantavyāḥ praṇaya-kalahā ity evaṃ-prāyān ālāpān.<br>
<br>
dahyamāna-śravaṇaś ca taiḥ praviśann eva niryāntīṃ datta-sarva-svāpateyāṃ gṛhīta-maraṇa-prasādhanāṃ jānakīm iva jāta-vedasaṃ patyuḥ puraḥ pravekṣyantīṃ pratyagra-snānârdra-dehatayā śriyam iva bhagavatīṃ sadyaḥ samudrād utthitāṃ kusumbha-babhruṇī vāsasī divam iva tejasī sāṃdhye dadhānāṃ tāmbūla-digdha-rāgândhakārâdhara-prabhā-paṭa-pāṭalaṃ paṭṭâṃśukam iva vidhavā-maraṇa-cihnam aṅga-lagnam udvahantīṃ rakta-kaṇṭha-sūtreṇa kucântarâvalambinā sphuṭita-hṛdaya-vigalita-rudhira-dhārâśaṅkāṃ kurvantīṃ tiryak-kuṭila-kuṇḍala-koṭi-kaṇṭakâkṛṣṭa-tantunā hāreṇa valitena sitâṃśuka-pāśenêva kaṇṭham utpīḍayantīṃ sarasa-kuṅkumâṅga-rāgatayā kavalitām iva didhakṣatā citârciṣmatā citânalârcana-kusumair iva dhavala-dhavalair aśru-bindubhir aṃśukôtsaṅgam āpūrayantīṃ gṛha-devatâmantraṇa-balim iva valayair vigaladbhiḥ pade pade vikirantīm āprapadīnāṃ kaṇṭhe guṇa-kusuma-mālāṃ yama-dolām ivârūḍhām antar-guñjan-madhukara-mukhareṇâmantryamāṇa-locanôtpalām iva karṇôtpalena pradakṣiṇī-kriyamāṇam iva maṇi-nūpura-bandhubhir baddha-maṇḍalaṃ bhramadbhir bhavana-haṃsaiḥ saṃnihita-prāṇa-samaṃ maraṇāya cittam iva citra-phalakam a-vicalaṃ dhārayantīm arcâbaddhôddhūyamāna-dhavala-puṣpa-dāmakāṃ pati-vratā-patākām iva pati-prāsa-yaṣṭim iṣṭām upagūhamānāṃ bandhor iva nija-cāritrasya dhavalasya nṛ-pāta-patrasya puro netrôdakam utsṛjantīṃ patyuḥ pāda-patana-samudvamad-abhyadhika-bāṣpâmbhaḥ-pravāha-pratiruddha-dṛśaḥ katham api pratipannâdeśān sacivān saṃdiśantīm anunaya-nivartita-vidhura-vṛddha-bandhu-varga-vardhamāna-dhvanibhir gṛhâkrandair ākṛṣyamāṇa-śravaṇāṃ bhartṛ-bhāṣita-nibhaiḥ pañjara-siṃha-bṛṃhitair hriyamāṇa-hṛdayāṃ dhātryā bhartṛ-bhaktyā ca nijayā prasādhitāṃ mūrcchayā jaratyā ca saṃstutayā dhāryamāṇāṃ sakhyā pīḍayā ca vyasana-saṃgatayā samāliṅgitāṃ parijanena saṃtāpena ca gṛhīta-sarvâvayavena parītāṃ kula-putrôcchvasitaiś ca mahattarair adhiṣṭhitāṃ kañcukibhir duḥkhaiś câtivṛddhair anugatāṃ bhū-pāla-vallabhān kauleyakān api sāsram ālokayantīṃ sa-patnīnām api pādayoḥ patantīṃ citra-putrikām apy āmantrayamāṇāṃ gṛha-patatriṇām apy añjaliṃ purastād uparacayantīṃ paśūn apy āpṛcchyamānāṃ bhavana-pādapān api pariṣvajyamānāṃ mātaraṃ dadarśa.<br>
<br>
dūrād eva ca bāṣpāyamāṇa-dṛṣṭir abhyadhāt: amba tvam api māṃ manda-puṇyaṃ tyajasi prasīda nivartasva ity abhidadhāna eva ca sa-sneham iva nūpura-maṇi-marīcibhiś cumbyamāna-cūḍaś caraṇayor nyapatat.<br>
devī tu Yaśomatī tathā tiṣṭhati pāpa-nihita-śirasi vi-manasi kanīyasi preyasi tanaye guruṇā giriṇêvôdvegâvegenâvaṣṭabhyamānā mūrcchândha-tamasaṃ rasā-talam iva praviśantī bāṣpa-pravāheṇêva cira-nirodha-saṃpiṇḍitena sneha-saṃbhāreṇa nirbharâvir-bhūtenâbhibhūyamānā kṛta-prayatnâpi nivārayituṃ na śaśāka bāṣpôtpatanam.<br>
utkaṭa-kucôtkampa-prakaṭitâsahya-śokâkūtā ca gadgadikā-gṛhyamāṇa-gala-vikalā niḥ-sāmānya-manyu-taralī-kriyamāṇâdharôddeśā punar-ukta-sphuraṇa-nibiḍita-nāsā-puṭā nimīlya nayane nayanâmbhaḥ-seka-plavena plāvayantī vimalau kapolau saṃcchādya kara-nakha-mayūkha-mālā-khacita-tanunā tanv-antara-nirgacchad-acchâsra-srota-sevâṃśuka-paṭântena kiṃ-cid uttānitaṃ vadanênduṃ dūyamāna-mānasā smarantī prasnuta-stanī prasava-divasād ārabhya sakalam aṅka-śāyinaḥ śaiśavam asya jñāti-gṛha-gata-hṛdayā amba tāta na paśyataṃ pāpāṃ para-loka-prasthitāṃ mām evam ati-duḥkhitām iti muhur muhur ākrandatī pitarau hā vatsa viśrānta-bhāga-dheyayā na dṛṣṭo 'si iti preṣṭhaṃ jyeṣṭhaṃ tanayam a-saṃnihitaṃ krośantī a-nāthā jātā iti śvaśura-kula-vartinīṃ duhitaram anuśocantī niṣ-karuṇa kim aparāddhaṃ tavâmunā janena iti daivam upālabhamānā nâsti mat-samā sīmantinī duḥkha-bhāginī iti nindantī bahu-vidham ātmānaṃ muṣitâsmi kṛtânta nṛ-śaṃsa tvayā ity akāṇḍe kṛtântaṃ garhamāṇā mukta-kaṇṭham ati-ciraṃ prākṛta-pramadêva prārodīt.<br>
<br>
praśānte ca manyu-vege sa-sneham utthāpayām āsa sutam.<br>
hastena câsya praruditasya pakṣma-pālī-puñjyamānâśru-kaṇa-nivahāṃ drutām ivâdhikataraṃ kṣarantīṃ dṛṣṭim unmamārja.<br>
svayam api kaṭhora-rāga-paripīyamānena dhavalimnā mucyamānôdare kvathad-aśru-sravat-paryante śukla-śīkara-tāra-tārakita-pakṣmaṇī sūkṣmatarâśru-bindu-paripāṭī-patanânubandha-vidhure locane punaḥ punar āpūryamāṇe pramṛjya bāṣpârdra-gaṇḍa-gṛhītāṃ ca śravaṇa-śikharam āropya śoka-lambām alaka-latām adhaḥ-srasta-vilola-bālikā-vyākulitāṃ ca samutsārya tiraścīṃ cikura-saṭām aśru-pravāha-pūritam ārdraṃ ca kiṃ-cic cyutam utkṣipya hastena stanôttarīyaṃ taraṅgitam iva nakhâṃśu-paṭalena magnâṃśuka-paṭânta-tanu-tāmra-lekhā-lāñchita-lāvaṇya-kuñjikā-varjita-rājata-rāja-haṃsâsya-samudgīrṇena payasā prakṣālya mukha-kamalaṃ kala-mūka-loka-vidhṛte vāsaḥ-śakale śucini samunmṛjjya pāṇī suta-vadana-vinihita-nibhṛta-nayana-yugalā ciraṃ sthitvā punaḥ punar āyataṃ niḥśvasyâvādīt: vatsa nâsti na priyo nir-guṇo vā parityāgârho vā.<br>
stanyenaiva saha tvayā pītaṃ me hṛdayam.<br>
asmiṃś ca samaye prabhūta-prabhu-prasādântaritā tvāṃ na paśyati dṛṣṭiḥ.<br>
api ca putraka puruṣântara-viloka-navya-saninī rājyôpakaraṇam a-karuṇā vā nâsmi lakṣmīḥ kṣamā vā.<br>
kula-kalatram asmi cāritra-mātra-dhanā dharma-dhavale kule jātā.<br>
kiṃ vismṛto 'si māṃ samara-śata-śauṇḍasya puruṣa-prakāṇḍasya kesariṇa iva kesariṇīṃ gṛhiṇīm.<br>
vīra-jā vīra-jāyā vīra-jananī ca mā-dṛśī parākrama-kraya-krītā katham anyathā kuryāt.<br>
evaṃ-vidhena pitrā te Bharata-Bhagīratha-Nābhāga-nibhena narêndra-vṛndārakeṇa gṛhītaḥ pāṇiḥ.<br>
āsevitaḥ sevā-saṃbhrāntânanta-sāmanta-sīmantinī-samāvarjita-jāmbū-nada-ghaṭâbhiṣekaḥ śirasā.<br>
labdho manoratha-durlabho mahā-devī-paṭṭa-bandha-satkāra-lābho lalāṭena.<br>
āpītau yuṣmad-vidhaiḥ putrair a-mitra-kalatra-bandi-vṛnda-vidhūyamāna-cāmara-maruc-cala-cīnâṃśuka-dharau payodharau.<br>
sa-patnīnāṃ śiraḥsu nihitaṃ naman-nikhila-kaṭaka-kuṭumbinī-kirīṭa-māṇikya-mālârcitaṃ caraṇa-yugalakam.<br>
evaṃ kṛtârtha-sarvâvayavā kim aparam apekṣe kṣīṇa-puṇyā martum a-vidhavaiva vāñchāmi.<br>
na ca śaknomi dagdhasya sva-bhartur ārya-putra-virahitā Ratir iva nir-arthakān pralāpān kartum.<br>
pituś ca te pāda-dhūlir iva prathamaṃ gagana-gamanam āvedayantī bahu-matā bhaviṣyāmi śūrânurāgiṇīnāṃ surâṅganānām.<br>
pratyagra-dṛṣṭa-dāruṇa-duḥkha-dagdhāyāś ca me kiṃ dhakṣyati dhūma-dhvajaḥ.<br>
maraṇāc ca me jīvitam evâsmin samaye sāhasam.<br>
ati-śīlaḥ pati-śokânalād a-kṣaya-snehêndhanād asmād analaḥ.<br>
Kailāsa-kalpe pravasati jīvêśvare jarat-tṛṇa-kaṇikā-laghīyasi jīvite lobha iti kva ghaṭate 'pi ca jīvantīm api māṃ nara-pati-maraṇâvadhīraṇa-mahā-pātakinīṃ na sprakṣyanti putra putra-rājya-sukhāni.<br>
duḥkha-dagdhānāṃ ca bhūtir a-maṅgalā câ-praśastā ca nir-upayogā ca bhavati.<br>
vatsa viśvastānāṃ yaśasā sthātum icchāmi loke na vapuṣā.<br>
tad aham eva tvāṃ tāvat tāta prasādayāmi na punar manoratha-prātikūlyena kad-arthanīyâsmi.<br>
ity uktvā pādayor apatat.<br>
<br>
sa tu sa-saṃbhramam apanīya caraṇa-yugalam avanamita-tanur ubhaya-kara-vidhṛta-vapuṣam avani-tala-gata-śirasam udanamayan mātaram.<br>
dur-nivāratāṃ ca śucaḥ samavadhārya kula-yoṣid-ucitāṃ ca tām eva śreyasīṃ manyamānaḥ kriyāṃ kṛta-niścayāṃ ca tāṃ jñātvā tūṣṇīm adho-mukho 'bhavat.<br>
<br>
abhinandanti hi sneha-kātarâpi kulīnatā deśa-kālânurūpam.<br>
devy api Yaśomatī pariṣvajya samāghrāya ca śirasi nirgatya caraṇābhyām eva cântaḥpurāt paurâkranda-pratiśabda-nirbharābhir uparudhyamānêva digbhiḥ Sarasvatī-tīraṃ yayau.<br>
tatra ca strī-sva-bhāva-kātarair dṛṣṭi-pātaiḥ pravikasita-rakta-paṅkaja-puñjair ivârcayitvā bhagavantaṃ bhānumantam iva mūrtir aindavī citra-bhānuṃ prāviśat.<br>
itaro 'pi mātṛ-maraṇa-vihvalo bandhu-varga-parivṛtaḥ pituḥ pārśvaṃ prāyāt.<br>
apaśyac ca svalpâvaśeṣa-prāṇa-vṛttiṃ parivartyamāna-tārakaṃ tāraka-rājam ivâstam abhilaṣantaṃ janayitāram.<br>
a-sahya-śokôdrekâbhidrutaś ca tyājitaḥ snehena dhairyam.<br>
āśliṣyâsya sakala-durmada-mahī-pāla-mauli-mālā-lālitau pāda-padmāv antas-tāpān mukha-candram iva dravī-bhavantaṃ daśana-jyotsnā-jālam iva jalatām āpadyamānaṃ locana-lāvaṇyam iva vilīyamānaṃ mukha-sudhā-rasam iva syandamānam acchâccham aśru-srotasāṃ saṃtānaṃ mahā-megha-maya-vilocana iva varṣan nitaravad-vimuktârāvaś ciraṃ ruroda.<br>
<br>
rājā tu tam uparudhyamāna-dṛṣṭir a-virata-rudita-śabdâśrita-śravaṇaḥ pratyabhijñāya śanaiḥ śanair avādīt.<br>
putra nârhasy evaṃ bhavitum.<br>
bhavad-vidhā na hy a-mahā-sattvāḥ.<br>
mahā-sattvatā hi prathamam avalambanaṃ lokasya paścād rāja-vījitā.<br>
sattvavatāṃ câgraṇīḥ sarvâtiśayâśritaḥ kva bhavān kva vaiklavyaṃ kula-pradīpo 'si iti divasa-kara-sadṛśa-tejasas te laghū-karaṇam iva.<br>
puruṣa-siṃho 'si iti śaurya-paṭu-prajñôpabṛṃhita-parākramasya nindêva.<br>
kṣitir iyaṃ tava iti lakṣaṇâkhyāta-cakravarti-padasya punar-uktam iva.<br>
gṛhyatāṃ śrīr iti svayam eva śriyā parigṛhītasya viparītam iva.<br>
adhyāsyatām ayaṃ loka ity ubhaya-loka-vijigīṣor a-puṣkalam iva.<br>
svī-kriyatāṃ kośa iti śaśi-kara-nikara-nir-mala-yaśaḥ-saṃcayaikâbhiniveśino nir-upayogam iva.<br>
ātmī-kriyatāṃ rājakam iti guṇa-gaṇâtmī-kṛta-jagato gatârtham iva.<br>
uhyatāṃ rājya-bhāra iti bhuvana-traya-bhāra-vahanôcitasyânucita-viyoga iva.<br>
prajāḥ parirakṣyantām iti dīrgha-dor-daṇḍârgalita-diṅ-mukhasyânuvāda iva.<br>
parijanaḥ paripālyatām iti loka-pālôpamasyânuṣaṅgikam iva.<br>
sātatyena śastrâbhyāsaḥ kārya iti dhanur-guṇa-kiṇa-kalaṅka-kālī-kṛta-prakoṣṭhasya kim ādiśyate.<br>
nigrāhyatāṃ cāpala-jātam iti nūtanatara-vayasi nigṛhītêndriyasya nir-avakāśêva me vāṇī.<br>
nir-avaśeṣatāṃ śatravo neyā iti sahajasya tejasa evêyaṃ cintā.<br>
ity evaṃ vadann evâ-punar-unmīlanāya nimimīla rāja-siṃho locane pratyapadyata ca pūṣâtmajaḥ.<br>
<br>
asminn evântare pūṣâpy āyuṣêva tejasā vyayujyata tataś ca lajjamāna iva nara-pati-jīvitâpaharaṇa-janitād ātmajâparādhād adho-mukhaḥ samabhavat.<br>
bhū-pālâbhāva-śoka-śikhinêvântas-tāpyamānas tāmratāṃ prapede.<br>
mandaṃ mandam a-priya-praśnârtham iva laukikīṃ sthitim anuvartamāno 'vātarad divaḥ.<br>
ditsur iva janêśāya jalâñjalim apara-jala-nidhi-samīpam upasasarpa.<br>
sadyo-datta-jalâñjalir duḥkha-dahana-dagdham iva kara-sahasram ālohitam ādhatta.<br>
<br>
evaṃ ca mahā-narâdhipa-nidhana-nidhīyamāna-vipula-vairagya iva śānta-vapuṣi viśati giri-guhā-gahvaraṃ gabhasti-mālini samupôhyamāna-mahā-janâśru-durdinârdrī-kṛta iva nirvārtyâtape rodana-tāmra-sakala-loka-locana-rucêva lohitāyati jagati uṣṇāyamānâneka-nara-niḥśvāsa-saṃtāpa-pluṣṭa iva ca nīlāyamāne divase nṛpânugamana-pracalitayêva lakṣmyā mucyamānāsu kamalinīṣu pati-śucêva parivṛta-cchāyāyāṃ śyāmāyamānāyāṃ bhuvi kula-patreṣv iva parityakta-kalatreṣu kṛta-karuṇa-pralāpeṣu vanântān āśrayatsu duḥkhiteṣu cakravākeṣu chatra-bhaṅga-bhīteṣv iva nigūḍha-kośeṣu kuśeśayeṣu sphuṭita-dig-vadhū-hṛdaya-rudhira-paṭala-plava iva galite raktâtape krameṇa ca lokântaram upagatavaty anurāga-śeṣe jāte tejasām adhīśe.<br>
gagana-tala-vitanyamāna-bahala-rāga-pāṭalāyāṃ preta-patākāyām iva pravṛttāyāṃ saṃdhyāyāṃ śava-śibikâlaṃkāra-kṛṣṇa-cāmara-mālāsv iva sphurantīṣu darśana-pratikūlāsu timira-lekhāsu asitâguru-kāla-kāṣṭhāyāṃ kenâpi citāyām iva racitāyāṃ rajanyāṃ dantâmala-patra-prasādhita-karṇikāsu kesara-mālā-kalpita-muṇḍa-mālikāsu anumartum ivôdyatāsu prahasita-mukhīṣu kumuda-lakṣmīṣu avatarat-tridaśa-vimāna-kiṅkiṇī-kvaṇita iva śrūyamāṇe śākhi-śikhara-kulāya-līyamāna-śakuni-kula-kūjite nāka-patha-prasthita-pārthiva-pratyudgata-puru-hūtâtapatra iva pūrvasyāṃ diśi dṛśyamāne candramasi narêndraḥ svayaṃ samarpita-skandhair gṛhītvā śava-śibikāṃ Śibi-samaḥ sāmantaiḥ pauraiś ca purohita-puraḥsaraiḥ saritaṃ Sarasvatīṃ nītvā nara-pati-samucitāyāṃ citāyāṃ hutâśa-satkriyayā yaśaḥ-śeṣatām anīyata.<br>
<br>
devo 'pi Harṣaḥ puñjī-bhūtena sakalenêva jīva-lokena lokena rāja-kula-saṃbaddhenâ-śeṣeṇa śoka-mūkena parivṛto 'ntar-vartinâpi śokânala-taptena sneha-draveṇa bahir iva sicyamāno nirvyavadhānāyāṃ dharaṇyām upaviṣṭa eva tāṃ niśīthinīṃ Bhīmarathī-bhīmām akhilāṃ sa-rājako jajāgāra.<br>
ajani câsya cetasi tāte dūrī-bhūte saṃpraty etāvān khalu jīva-loko lokasya bhagnāḥ panthāno manorathānāṃ khilī-bhūtāni bhūti-sthānāni sthagitāny ānandasya dvārāṇi suptā satya-vāditā luptā loka-yātrā vilīnā bāhu-śālitā pralīnā priyâlāpitā proṣitāḥ puruṣa-kāra-vihāra-vikārāḥ samāptā samara-śauṇḍatā dhvastā para-guṇa-prītir viśrāntā viśvāsa-bhūmayo 'padāny apadānāni nir-upayogāni śāstrāṇi nir-avalambanā vikramaika-rasatā kathâvaśeṣā viśeṣa-jñatā dadātu jano jalâñjalim aurjityāya pratipadyatāṃ pravrajyāṃ prajā-pālatā badhnātu vaidhavya-veṇīṃ vara-manuṣyatā samāśrayatu rāja-śrīr āśrama-padaṃ paridhattāṃ dhavale vāsasī vasumatī vahatu valkale vilāsitā tapasyatu tapo-vaneṣu tejasvitā prāvṛṇotu cīvare vīratā kva gamyatāṃ punas tasya kṛte kṛta-jñatayā kva punaḥ prāpsyati tādṛśān mahā-puruṣa-nirmāṇa-paramâṇūn paramêṣṭhī śūnyāḥ saṃvṛttā daśa diśo guṇānāṃ jagaj jātam andhakāraṃ dharmasya niṣ-phalam adhunā janma śastrôpajīvinām.<br>
tātena vinā kutas tyās tādṛśyo divasam asama-samara-rasa-samārabdha-kalaha-kathā-kaṇṭakita-subhaṭa-kapola-bhittayo vīra-goṣṭhyaḥ.<br>
api nāma svapne 'pi dṛśyeta dīrgha-rakta-nayanaṃ punas tan-mukha-sarojaṃ janmântare 'pi punaḥ pariṣvajyeta tal-loha-stambhâbhyadhika-garima-garbhaṃ bhuja-yugalam.<br>
lokântare 'pi putrêty ālapataḥ punaḥ punaḥ śrūyeta sā sudhā-rasam udgirantī mathyamāna-kṣīra-sāgarôdgāra-gambhīrā bhāratîti.<br>
etāni cânyāni ca cintayata evâsya katham api sā kṣayam iyāya yāminī.<br>
<br>
tataḥ śucêva mukta-kaṇṭham āraṭatsu kṛkavāka-kuleṣu gṛha-giri-taru-śikharebhyaḥ pātayatsv ātmānaṃ mandira-mayūreṣu parityakta-nija-nivāseṣu ca vanāya prasthiteṣu patra-ratheṣu sadyas-tanū-bhūte tāmyati tamasi mandī-bhūtâtma-sneheṣv a-bhāvam abhilaṣatsu pradīpeṣu sphurad-aruṇa-kiraṇa-valkala-prāvṛta-vapuṣi pravrajyām iva pratipanne nabhasi prabhāta-samayena samuttīryamāṇāsu pārthivâsthi-śakala-kalāsv iva kalaviṅka-kaṃdharā-dhūsarāsu tārakāsu bhū-bhṛd-dhātu-garbha-kumbha-dhāriṣu vividha-saraḥ-sarit-tīrthâbhimukheṣu prasthiteṣu vana-kari-kuleṣu śāva-śuci-siktha-paṭala-pāṇḍure piṇḍa ivâpara-payo-nidhi-pulina-parisare pātyamāne śaśini krameṇa ca nṛpa-citânala-dhūma-visara-dhūsarī-kṛta-tejasîva nara-pati-śoka-pāvaka-dāha-kiraṇa-kalaṅka-kālī-kṛta-cetasîva proṣita-samastântaḥpura-puraṃdhri-mukha-candra-vṛndôdvega-vidrāṇa-vapuṣîva prathamâstam-ita-rohiṇī-raṇaraṇaka-vimanasîva câstam-upagate rāja-nikare rājatîva deve divam ārūḍhe savitari parivṛtte rājya iva rajanī-prabandhe prabuddha-rāja-haṃsa-maṇḍala-prabodhyamānaḥ paṅkajâkara iva cacāla snānāya devo Harṣaḥ.<br>
tataś ca nūpura-rava-virāma-mūka-manda-mandira-haṃseṣu śokâkula-katipaya-kañcuki-mātrâvaśeṣeṣu śuddhânteṣu patita-yūthapa iva vana-gaja-yūthe kakṣyântara-vartini pitṛ-parijane viṣādiny upari-rudan-niṣādini ca stambha-niṣaṇṇe niṣpanda-mande rāja-kuñjare mandurā-pālakâkranda-kathite câjira-bhāji rāja-vājini viśrānta-jaya-śabda-kalakale ca śūnye ca mahā-sthāna-maṇḍape dahyamāna-dṛṣṭir nirjagāma rāja-kulāt.<br>
agāc ca Sarasvatī-tīram.<br>
tasyāṃ snātvā pitre dadāv udakam.<br>
apasnātaś câ-niṣpīḍita-maulir eva paridhāyôdgamanīya-dukūla-vāsasī niḥśvāsa-paro nir-ātapatro nir-utsāraṇaḥ samupanīte 'pi saptau caraṇābhyām eva nāsâgrâsaktena rakta-tāmarasa-tāmreṇa cakṣuṣā hṛdayâvaśeṣasyâpi pitur dāha-śaṅkayā śokâgnim iva udgirann a-tāmbūlasyâpi sucira-prakṣālitasya kalpa-taru-kisalaya-komalasyêva sva-bhāva-pāṭalasyâdharasyâdhara-pallavasya prabhayā māṃsa-rudhira-kavalān iva hṛdayâbhighātād udvamann uṣṇa-niḥśvāsa-mokṣair bhavanam ājagāma.<br>
<br>
rāja-vallabhās tu bhṛtyāḥ suhṛdaḥ sacivāś ca tasminn evâhani nirgatya priyaṃ putra-dāram utsṛjyôdbāṣpair bandhubhir vāryamāṇā api bahu-nṛpa-guṇa-gaṇa-hṛta-hṛdayāḥ ke-cid ātmānaṃ bhṛguṣu babandhuḥ ke-cit tatraiva tīrtheṣu tasthuḥ ke-cid anaśanair āstīrṇa-tṛṇa-kuśā vyathamāna-mānasāḥ śucam asamām aśamayan ke-cic chalabhā iva vaiśvānaraṃ śokâvega-vivaśā viviśuḥ ke-cid dāruṇa-duḥkha-dahana-dahyamāna-hṛdayā gṛhīta-vācas tuṣāra-śikhariṇaṃ śaraṇam upāyayuḥ ke-cid vindhyôpatyakāsu vana-kari-kula-kara-śīkarâsāra-sicyamāna-tanavaḥ pallava-śayana-śāyinaḥ saṃtāpam aśamayan ke-cit saṃnihitān api viṣayān utsṛjya sevā-vimukhāḥ paricchinnaiḥ piṇḍakair aṭavī-bhuvaḥ śūnyā jagṛhuḥ ke-cit pavanâśanā dharma-dhanā dhamad-dhamanayo munayo babhūvuḥ ke-cid gṛhīta-kāṣāyāḥ kāpilaṃ matam adhijagire giriṣu ke-cid ācoṭita-cūḍā-maṇiṣu śiraḥsu śaraṇī-kṛta-Dhūrjaṭayo jaṭā jaghaṭire.<br>
apare pari-pāṭala-pralamba-cīvarâmbara-saṃvītāḥ svāmy-anurāgam ujjvalaṃ cakruḥ.<br>
anye tapo-vana-hariṇa-jihvâñcalôllihyamāna-mūrtayo jarāṃ yayuḥ.<br>
apare punaḥ pāṇi-pallava-pramṛṣṭair ātāmra-rāgair nayana-puṭaiḥ kamaṇḍalubhiś ca vāri vahanto gṛhīta-vratā muṇḍā viceruḥ.<br>
devam api Harṣaṃ tad-avasthaṃ pitṛ-śoka-vihvalī-kṛtaṃ śriyaṃ śāpa iti mahīṃ mahā-pātakam iti rājyaṃ roga iti bhogān bhuj-aṅgā iti nilayaṃ niraya iti bandhuṃ bandhanam iti jīvitam a-yaśa iti dehaṃ droha iti kalyatāṃ kalaṅka iti āyur a-puṇya-phalam iti āhāraṃ viṣam iti viṣam a-mṛtam iti candanaṃ dahana iti kāmaṃ krakaca iti hṛdaya-sphoṭanam abhyudaya iti ca manyamānaṃ sarvāsu kriyāsu vimukhaṃ pitṛ-pitāmaha-parigrahâgatāś ciraṃ-tanāḥ kula-putrāḥ vaṃśa-kramâhita-gauravāś ca grāhya-giro guravaḥ śruti-smṛtîtihāsa-viśāradāś ca jarad-dvijātayaḥ śrutâbhijana-śīla-śālino mūrdhâbhiṣiktāś câmātyā rājāno yathāvad-adhigatâtma-tattvāś ca saṃstutā maskariṇaḥ sama-duḥkha-sukhāś ca munayaḥ saṃsārâsāratva-kathana-kuśalā brahma-vādinaḥ śokâpanayana-nipuṇāś ca paurāṇikāḥ paryavārayan.<br>
<br>
a-svatantrī-kṛtaś ca tair manasâpi nâlabhata śokânupravaṇam ācaritum.<br>
pracura-mitrânunīyamānaś ca sanābhibhiḥ kathaṃ katham apy āhārâdikāsu kriyāsv ābhimukhyam abhajata.<br>
bhrātṛ-gata-hṛdayaś câcintayat: api nāma tātasya maraṇaṃ mahā-pralaya-sadṛśam idam upaśrutya āryo bāṣpa-jala-snāto na gṛhṇīyād valkale.<br>
nâśrayed vā rāja-rṣir āśrama-padam.<br>
na viśed vā puruṣa-siṃho giri-guhām.<br>
aśru-salila-nirbhara-bharita-nayana-nalina-yugalo vā paśyed a-nāthāṃ pṛthivīm.<br>
prathama-vyasana-viṣama-vihvalaḥ smared ātmānaṃ vā puruṣôttamaḥ.<br>
a-nityatayā janita-vairāgyo vā na nirākuryād upasarpantīṃ rājya-lakṣmīm.<br>
dāruṇa-duḥkha-dahana-prajvalita-deho vā pratipadyetâbhiṣekam.<br>
ihâgato vā rājabhir abhidhīyamāno na parācīnatām ācared iti.<br>
ati-pitṛ-pakṣa-pātī khalv āryaḥ.<br>
sarvadā tāta-ślāghayā mām abhidhatte tāta Harṣa kasya-cid abhūd bhaviṣyati vā punaḥ kāñcana-tāla-taru-prāṃśu kāya-pramāṇam idam īdṛk ca divasa-kara-prītyā divasam-unmukha-vikasitaṃ mukha-mahā-kamalam.<br>
etau ca vajra-stambha-bhāsvarau bhuja-kāṇḍau.<br>
ete ca hasita-madâlasa-Haladhara-vibhramā vilāsāḥ ko 'nyo mānī vikrānto vadānyo vā iti.<br>
etāni cânyāni ca cintayan darśanôtsuka-hṛdayo bhrātur āgamanam udīkṣamāṇaḥ kathaṃ katham apy atiṣṭhad iti.<br>
<br>
iti mahā-kavi-Śrī-Bāṇa-Bhaṭṭa-kṛtau Harṣa-carite mahā-rāja-maraṇa-varṇanaṃ nāma pañcama ucchvāsaḥ.<br>
</body></html>
