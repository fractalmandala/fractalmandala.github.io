<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Tantrākhyāyika 1</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Tantrākhyāyika 1<BR>
<BR>
Copyright (C) Peter Schreiner<BR>
<BR>




<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>

[1,1 : Affe und Keil]<BR>
<BR>
asti kaścid vaṇijakaḥ |<BR>
nagarasamīpe tena devatāyatanaṃ kriyate |<BR>
tatra ye karmakārās sthapatyādayaḥ ! madhyāhnavelāyām<BR>
āhāranimittaṃ bhojanamaṇḍapam anupraviṣṭāḥ |<BR>
akasmāc cānuṣaṅgikaṃ devagṛhe vānarayūtham āgatam |<BR>
atha tatraikasya śilpino 'rdhasphoṭitakāṣṭhastambho<BR>
arjunamayaḥ khadirakīlakena madhye yantranikhātenāvastabdho<BR>
avatiṣṭhate |<BR>
tatra kadācid vānarayūtho giriśikharād avatīrya svecchayā<BR>
taruśikharaprāsādaśṛṅgadārunicayeṣu prakrīḍitum ārabdhaḥ |<BR>
ekas tu tatrāsannavināśaś cāpalād upaviśya stambhe yantracāram<BR>
uddiśyedam āha |<BR>
kenāyam asthāne kīlako nikhātaḥ |<BR>
iti pāṇibhyām eva saṅgṛhyotpāṭitum ārabdhaḥ |<BR>
sthānāc calite kīle yad vṛttam ! tad anākhyeyam ! evam eva bhavatā<BR>
jñātam iti |<BR>
<BR>
[1,2 Schakal und Trommel]<BR>
<BR>
asti kaścid gomāyur āhāravicchedāt kṣutkṣāmakaṇṭha itaś ca <BR>
itaḥ paribhramann ubhayasainasyāyodhanabhūmim apaśyat |<BR>
tatra ca mahāntaṃ śabdam aśṛṇot |<BR>
tadbhayasaṃkṣubhitahṛdayaḥ kim idam ! vinaṣṭo 'smi ! kasyāyaṃ<BR>
śabdaḥ ! kva vā kīdṛśo vaiṣa śabda iti ! cintayatā dṛṣṭā<BR>
giriśikharākārā bherī |<BR>
tāṃ ca dṛṣṭvācintayat |<BR>
kim ayaṃ śabdo 'syās svābhāvikaḥ ! uta paraprerita iti |<BR>
atha sā yadā vāyupreritair vṛkṣāgrais spṛśyate ! tadā śabdaṃ karoti !<BR>
anyadā na ! iti tūṣṇīm āste |<BR>
sa tu tasyās sārāsāratāṃ jñātuṃ saṃnikarṣam upaśliṣṭaḥ |<BR>
svayaṃ ca kautukād ubhayor mukhayor atāḍayat ! acintayac ca|<BR>
gamyaṃ caitad bhaksyaṃ ca mama |<BR>
ity avadhāryaikadaṃṣṭrayā kṣudhāviṣṭaḥ pāṭitavān |<BR>
paruṣatvāc ca carmaṇaḥ kathamapi na daṃṣṭrābhaṅgam avāptavān |<BR>
pratibaddhāś ca punar apy acintayat |<BR>
nūnam asyā antar bhakṣyaṃ bhaviṣyatīti |<BR>
ity adhyavasya bheryā mukhaṃ vidāryāntaḥ praviṣṭaḥ |<BR>
tasminn api na kiñcid āsāditavān |<BR>
pratinivartitum aśakto 'ntarlīnārdhakāyo vihasyābravīt |<BR>
pūrvam eva mayā jñātam iti |<BR>
<BR>
[1,3 Drei selbstverschuldete Unfälle]<BR>
<BR>
asti kasmiṃścit pradeśe parivrāḍ devaśarmā nāma |<BR>
tasyānekasādhūpapāditasūkṣmavāsoviśeṣopacayān mahaty-<BR>
arthamātrā saṃvṛttā |<BR>
sa ca na kasyacid api viśvāsaṃ yāti |<BR>
atha kadācid āṣāḍhabhūtir nāma paravittāpahṛt katham iyam<BR>
arthamātrāsya mayā parihartavyeti vitarkyāvalaganarūpeṇa <BR>
upagamya tatkālena ca viśvāsam anayat |<BR>
atha kadācid asau parivrājakas tīrthayātrāprasaṅge tena <BR>
āṣāḍhabhūtinā saha gantum ārabdhaḥ |<BR>
tatra ca kasmiṃścid vanoddeśe nadītīre mātrāntika<BR>
āṣāḍhabhūtim avasthāpyaikāntam udakagrahaṇārthaṃ gataḥ |<BR>
apaśyac ca mahan meṣayuddham |<BR>
anavaratayuddhaśaktisampannayoś ca tayoś<BR>
śṛṅgapañjarāntarodbhūtasṛg bahu bhūmau nipatitaṃ dṛṣṭvā <BR>
āśāpratibaddhacittaḥ piśitalobhatayā gomāyus tajjighṛkṣus<BR>
sampīḍitodghātāt sadyaḥ pañcatvam agamat |<BR>
atha parivrāḍ vismayāviṣṭo 'bravīt |<BR>
jambuko huḍuyuddheneti |<BR>
kṛtaśaucaś cāgatas tam uddeśam āṣāḍhabhūmim api<BR>
gṛhītārthamātrāsāram apakrāntaṃ nāpaśyad devaśarmā |<BR>
kevalaṃ tv<BR>
apaviddhatridaṇḍakāṣṭhakuṇḍikāparisrāvaṇakūrcakādy<BR>
apaśyat ! acintayac ca |<BR>
kvāsāv āṣāḍhabhūtiḥ |<BR>
nūnam ahaṃ tena muṣitaḥ |<BR>
ity uktavān |<BR>
vayaṃ cāṣāḍhabhūtineti |<BR>
athāsau kapālaśakalagranthikāvaśeṣaḥ kañcid grāmam astaṃ<BR>
gacchati ravau praviṣṭaḥ |<BR>
praviśann ekāntavāsinaṃ tantravāyam apaśyat ! āvāsakaṃ ca<BR>
prārthitavān |<BR>
tenāpi tasyātmīyagṛhaikadeśe sthānaṃ nirdiśya bhāryā <BR>
abhihitā |<BR>
yāvad ahaṃ nagaraṃ gatvā suhṛtsameto madhupānaṃ krtvā <BR>
āgacchāmi ! tāvad apramattayā gṛhe tvayā bhāvyam |<BR>
ity ādiśya gataḥ |<BR>
atha tasya bhāryā puṃścalī dūtikāsañcoditā śarīrasaṃskāraṃ kṛtvā<BR>
paricitasakāśaṃ gantum ārabdhā |<BR>
abhimukhaś cāsyā bhartā madavilopāsamāptākṣaravacanaḥ<BR>
pariskhalitagatir avasrastavāsās samāyātaḥ |<BR>
taṃ ca dṛṣṭvā pratyutpannamatiḥ kauśalād ākalpam apanīya<BR>
pūrvaprakṛtam eva veṣam āsthāya pādaśaucaśayanādyārambham<BR>
akarot |<BR>
kaulikas tu gṛhaṃ praviśya nidrāvaśam agamat |<BR>
suptapratibuddhaś cāsau tām ākroṣṭum ārabdhaḥ |<BR>
puṃścali ! tvadgatam apacāraṃ suhṛdo me varṇayanti |<BR>
bhavatu |<BR>
puṣṭaṃ nigrahaṃ kariṣyāmīti |<BR>
asāv api nirmaryādā prativacanaṃ dātum ārabdhā |<BR>
punar api cāsau pratibuddhas tāṃ madhyastūṇāyāṃ rajjvā<BR>
supratibaddhāṃ kṛtvā prasuptaḥ |<BR>
dūtikaitāṃ punar gamanāya pracoditavatī |<BR>
sā tūtpannapratibhā dūtikām ātmīyadarśanasaṃvidhānena<BR>
baddhvā kāmukasakāśaṃ yayau |<BR>
asāv api pratibuddhas tathaiva tām ākroṣṭum ārabdhaḥ |<BR>
dūtikā tu śaṅkitahṛdayānucitavākyodāharaṇabhītā na kiñcid<BR>
uktavatī |<BR>
tantravāyas tu śāṭhyād iyaṃ na kiñcin mamottaraṃ prayacchati <BR>
ity utthāya tasyās tīkṣṇaśastreṇa nāsikāṃ chittvābravīt |<BR>
tiṣṭhaivaṃlakṣaṇā |<BR>
kas tvām adhunā vārttāṃ pṛcchati |<BR>
ity uktvā nidrāvaśam upāgamat |<BR>
āgatā ca sā tantravāyī dūtikām apṛcchat |<BR>
kā te vārttā |<BR>
kim ayaṃ pratibuddho 'bhihitavān |<BR>
kathaya kathayeti |<BR>
dūtikā tu kṛtanigrahā nāsikāṃ darśayantī sāmarṣam āha |<BR>
śivās te sarvā vārttāḥ |<BR>
muñca |<BR>
gacchāmīti |<BR>
tathā tv anuṣṭhite nāsikām ādāyāpakrāntā |<BR>
tantravāyy- apy kṛtakabaddham ātmānaṃ tathaivākarot |<BR>
kaulikas tu yathāpūrvam eva pratibuddhas tām ākrośat |<BR>
asāv api duṣṭā bahu dhṛṣṭaram āha |<BR>
dhigghato 'si |<BR>
ko māṃ nirāgasaṃ virūpayituṃ samarthaḥ |<BR>
śṛṇvantu me lokapālāḥ |<BR>
yathāhaṃ kaumāraṃ bhartāraṃ muktvā nānyaṃ parapuruṣaṃ<BR>
manasāpi vedmi ! tathā mamānena satyenāvyaṅgyaṃ mukham astv<BR>
iti |<BR>
athāsau mūrkhaḥ kṛtakavacanavyāmohitacittaḥ prajvālyolkām<BR>
avyaṅgamukhīṃ jāyāṃ dṛṣṭvā protphullanayanaḥ paricumbya<BR>
hṛṣṭamanā bandhavād avamucya pīḍitaṃ ca pariṣvajya śayyām<BR>
āropitavān |<BR>
parivrājakas tv ādita evārabhya yathāvṛttam artham abhijñātavān |<BR>
dūtikāpi hastakṛtanāsāpuṭā svagṛhaṃ gatvācintayat |<BR>
kim adhunā kartavyam iti |<BR>
atha tasyā bhartā nāpito rājakulāt pratyūṣasy āgatya tāṃ bhāryām āha<BR>
|<BR>
samarpaya ! bhadre ! kṣurabhāṇḍam |<BR>
rājakule karma kartavyam iti |<BR>
sā ca duṣṭābhyantarasthaiva kṣuram eva prāhiṇot |<BR>
sa ca samastakṣurabhāṇḍāsamarpaṇāt krodhāviṣṭacitto<BR>
nāpitas tam eva tasyāḥ kṣuraṃ pratīpaṃ prāhiṇot |<BR>
athāsāv ārtaravam ucchaiḥ kṛtvā pāṇinā nāsāpuṭaṃ pramṛjya <BR>
asṛkpātasametāṃ nāsikāṃ kṣitau prakṣipyābravīt |<BR>
paritrāyadhvam ! paritrāyadhvam |<BR>
anenāham adṛṣṭadoṣā virūpiteti |<BR>
tathābhyāgatai rājapuruṣaiḥ pratyakṣadarśanāṃ tāṃ dṛṣṭvā<BR>
virūpāṃ kīlapārṣṇilaguḍair atīva hataṃ paścād bāhubandhaś<BR>
ca tayā saha dharmasthānam upanīto nāpitaḥ |<BR>
pṛcchyamānaś cādhikṛtaiḥ kim idaṃ mahad viśasanaṃ svadāreṣu<BR>
tvayā kṛtam iti yadā bahuśa ucyamāno nottaraṃ prayacchati ! tadā<BR>
dharmādhikṛtāś śūle 'vataṃsyatām ity ājñāpitavantaḥ |<BR>
niṣpāpaṃ ca parivrāṭ cchūlasthānaṃ nīyamānaṃ nāpitaṃ dṛṣṭvā<BR>
sattvānukampayā copalabdhatattvārtho 'dhikaraṇam upagamya<BR>
dharmasthānādhikṛtān abravīt |<BR>
nārhathainam adoṣakartāraṃ nāpitaṃ śūle samāropayitum |<BR>
yatkāraṇam ! idam āścaryatrayaṃ śrūyatām |<BR>
<BR>
[ jambuko huḍuyuddhena vayaṃ cāṣāḍhabhūtinā |<BR>
dūtikā tantravāyena trayo 'narthās svayaṃ kṛtaḥ ||55|| ]<BR>
<BR>
samupalabdhatattvārthaiś cādhikṛtaiḥ paritrāyito nāpita iti |<BR>
<BR>
[1,4 Krähe und Schlange]<BR>
<BR>
asti kasmiṃścit pradeśe vṛkṣaḥ ! tasmiṃś ca vāyasau dampatī<BR>
prativasatas sma |<BR>
tayos tu prasavakāle tadvṛkṣavivarānusāry- asañjātakriyāṇy<BR>
evāpatyāni kṛṣṇasarpo bhakṣayati sma |<BR>
atha tenāpakāranirvedanād anyavṛkṣamūlavāsinaṃ<BR>
priyasuhṛdaṃ gomāyum apṛcchyata ! yathā |<BR>
bhadra ! kim evaṃ gate prāptakālaṃ bhavān manyate |<BR>
bālaghātitvāc ca vṛddhayor abhāva evāvayoḥ |<BR>
gomāyuḥ |<BR>
<BR>
[ bhakṣayitvā bahūn matsyān uttamādhamamadhyamān |<BR>
atilaulyād bakaḥ paścān mṛtaḥ karkaṭavigrahāt ||60||  ]<BR>
<BR>
vāyasaḥ |<BR>
kathaṃ caitat |<BR>
gomāyuḥ |<BR>
<BR>
[1,5 Reiher und Krebs]<BR>
<BR>
asti ! kaścid bako vṛddhabhāvāt sukhopāyāṃ vṛttim<BR>
ākāṅkṣamāṇaḥ kasmiṃścit saraḥpradeśe 'dhṛtiparītam iva <BR>
ātmano rūpaṃ pradarśayann avasthitaḥ |<BR>
tatrānekamatsyaparivṛta ekaḥ kulīrako 'bravīt |<BR>
māma ! kim adyāhārakṛtyaṃ nānuṣṭhīyate yathā pureti |<BR>
bakaḥ |<BR>
ahaṃ matsyādaḥ |<BR>
tenopādhinā vinā yuṣmān bravīmi |<BR>
mayā yuṣmān āsādya pūrvaṃ prāṇarakṣā kṛtā |<BR>
samprāpto mamādya vṛttivicchedaḥ |<BR>
ato 'haṃ vimanāḥ |<BR>
kulīrakaḥ |<BR>
māma ! kena kāraṇena |<BR>
bakaḥ |<BR>
adya matsyabandhair etatsarassamīpenātikrāmadbhir abhihitam |<BR>
bahumatsyo 'yaṃ hradaḥ |<BR>
asmiñ jālaṃ prakṣipāmaḥ |<BR>
nagarasamipe 'nye hradā anāsāditāḥ |<BR>
tān āsādya punar āgamiṣyāma iti kathayām āsuḥ |<BR>
tat ! bhadra ! vinaṣṭā nāma yūyam |<BR>
aham api vṛtticchedād utsanna eva |<BR>
tatas tair vijñaptaḥ ! yathā |<BR>
yataivāpāyaś śrūyate ! tata evopāyo 'pi labhyate |<BR>
tad arhasy asmān paritrātum |<BR>
bakaḥ |<BR>
aṇḍajo 'ham asamartho mānuṣavirodhe |<BR>
kintv asmād dhradād anyaṃ jalāśayaṃ yuṣmān saṅkrāmayiṣyāmi<BR>
|<BR>
tatas tair viśvāsam upagatais tāta ! bhrātar ! mātula ! mātula ! māṃ naya<BR>
! māṃ naya ! prathamataraṃ nayasvety abhihitam |<BR>
asāv api duṣṭamatiḥ krameṇa nītvā kauśalād ajasraṃ tān bhakṣayan<BR>
paraṃ paritoṣam upāgataḥ |<BR>
kulīrakas tu mṛtyubhayodvigno muhur muhus taṃ prārthitavān |<BR>
māma ! mām api tāvad arhasi mṛtyumukhāt paritrātum iti |<BR>
sa tu duṣṭātmācintayat |<BR>
nirviṇṇo 'smy anenaikarasena matsyapiśitena |<BR>
enam api tāvad rasaviśeṣam āsvādayiṣyāmi |<BR>
tatas samutkṣipya viyat sarvāmbhassthānāni parihṛtyaikadeśe<BR>
taptaśilāyām avatīrṇaḥ |<BR>
kulīrako 'pi pūrvabhakṣitamatsyaśarīrāvayavarāśiṃ dṛṣṭvā <BR>
evācintayat |<BR>
nihatā anena durātmanā prajñāpūrvakaṃ te mīnāḥ |<BR>
tat kim adhunā prāptakālam |<BR>
athavā |<BR>
<BR>
[ abhiyukto yadā paśyen na kāñcid gatim ātmanaḥ |<BR>
yudhyamānas tadā prājño mriyeta ripuṇā saha ||61|| ]<BR>
<BR>
anabhijño 'pi bakaḥ kulīrakasandaṃśagrahasya maurkhyāt<BR>
kulīrakasakāśāc chiraśchedam avāpnavān |<BR>
kulīrako 'pi gṛhītvā bakagrīvām utpalanālavad<BR>
ākāśagamanaprasādhitacihnamārgo matsyāntikam eva prāyāt |<BR>
taiś cābhihitaḥ |<BR>
bhrātaḥ ! kvāsau māma iti |<BR>
athāsāv abravīt |<BR>
pañcatvam upagataḥ |<BR>
tasyaitad durātmanaś śiraḥ |<BR>
bhakṣitās tenopadhinā bahavas svayūthyā vaḥ |<BR>
so 'pi matsakāśād vinaṣṭa iti |<BR>
ato 'haṃ bravīmi |<BR>
bhakṣayitvā bahūn matsyān iti |<BR>
atha vāyaso jambukam āha |<BR>
āvayoḥ kiṃ prāptakālaṃ manyase |<BR>
gomāyuḥ |<BR>
suvarṇasūtram ādāyātrāvāsake sthāpyatām |<BR>
asaṃśayaṃ tatsvāmī taṃ kṛṣṇasarpaṃ ghātayiṣyati |<BR>
ity uktvā sa sṛgālo 'pakrāntaḥ |<BR>
atha vāyasas suvarṇasūtrānveṣī rājagṛhaṃ prāyāt |<BR>
dṛṣṭaṃ ca tenāntaḥpuraikadeśe dhautavastrayugalopari<BR>
suvarṇasūtram uttamamaṇiviracitaṃ mahārhaṃ prakṣālya ceṭikayā<BR>
sthāpitam |<BR>
tac cāvasthāpyānyayā saha kathāṃ kartum ārabdhā |<BR>
vāyasas tu tad gṛhītvā viyatā śanair ātmānaṃ darśayan svam ālayaṃ<BR>
prati prāyāt |<BR>
athārakṣipuruṣaiḥ prāsamudgaratomarapāṇibhir mahatā javena<BR>
gatvā vṛkṣo 'valokitaḥ ! yāvat tena tat svanīḍe sthāpitam |<BR>
tatraikenārohatā dṛṣṭam ! kṛṣṇabhujaṅgo vāyasapotān<BR>
bhakṣayitvā nidrāvaśam agamat |<BR>
tena cāsau supta eva ghātitaḥ |<BR>
tat kṛtvā suvarṇasūtram ādāya gata iti |<BR>
<BR>
[1,6 Löwe und Hase]<BR>
<BR>
asti ! kasmiṃścid vanāntare mahān siṃhaḥ prativasati sma |<BR>
so 'jasraṃ mṛgotsādaṃ kurute |<BR>
atha te mṛgās sarvae evābhimukhāḥ praṇatacittā<BR>
haritatṛṇāṅkuravaktradhāriṇo 'vanitalāsaktajānavas taṃ<BR>
mṛgarājaṃ vijñāpayām āsuḥ |<BR>
bho mṛgarāja kim anena paralokaviruddhena svāmino nṛśaṃsena<BR>
niṣkāraṇaṃ sarvamṛgotsādanakarmaṇā kṛtena |<BR>
vayaṃ tāvad vinaṣṭā eva ! tavāpy āhārasyābhāvaḥ |<BR>
tad ubhayopadravaḥ |<BR>
tat prasida |<BR>
vayaṃ tu svāmina ekaikaṃ vanacaraṃ vāreṇa svajātisamutthaṃ<BR>
preṣayāmaḥ |<BR>
tathā kṛte kālaparyayāc chaśakasya vāro 'bhyāgataḥ |<BR>
sa tu sarvamṛgājñāpito ruṣitamanāś cintayām āsa |<BR>
antakaro 'yaṃ mṛtyumukhapraveśaḥ |<BR>
kim adhunā prāptakālaṃ mameti |<BR>
athavā buddhimatāṃ kim aśakyam |<BR>
aham evopāyena vyāpādayāmi siṃham |<BR>
iti tasyāhāravelāṃ kṣapayitvā gataḥ |<BR>
asāv api kṣutkṣāmakaṇṭhaḥ krodhasaṃraktanayanas<BR>
sphuradvadanadaśanasaṅgharṣadaṃṣṭrākarālo<BR>
lāṅgūlāsphālanākārabhayakṛt tam āha |<BR>
sukruddhair api kiṃ kriyate 'nyatra prāṇaviyogāt |<BR>
sa tvam adya gatāsur eva |<BR>
ko 'yaṃ tava velātyayaḥ |<BR>
śaśakaḥ |<BR>
na mamātmavaśasyātikrāntā ! svāmin ! āhāravelā |<BR>
siṃhaḥ |<BR>
kena vidhṛto 'si |<BR>
śaśaḥ |<BR>
siṃheneti |<BR>
tac chrutvā paramodvignahṛdayas siṃho 'bravīt |<BR>
katham anyo 'tra madbhujaparirakṣite vane siṃha iti |<BR>
śaśo bāḍham ity āha |<BR>
atha siṃho vyacintayat |<BR>
kim anena hatena kāraṇaṃ mama |<BR>
taṃ sapatnaṃ sandarśayiṣyatīti |<BR>
taṃ ca vyāpādyainaṃ bhakṣayiṣyāmi |<BR>
iti tam āha |<BR>
mama taṃ durātmānaṃ darśayasveti |<BR>
asāv api śaśo 'ntarlīnam avahasya bṛhaspatyuśanasor nītiśāstraṃ<BR>
pramāṇīkṛtya svārthasiddhaye vimalajalasaṃpannaṃ<BR>
dvipuruṣaprāpyodakam iṣṭakācitaṃ mahāntaṃ kūpam adarśayat |<BR>
asāv apy ātmakāyapratibimbānabhijñatayā<BR>
kumārgāpannacitto 'yam asau sapatna iti matvā sahasaiva tasya <BR>
upari sannipatito maurkhyāt pañcatvam agamat |<BR>
<BR>
[1,7 Laus und Floh]<BR>
<BR>
asti kasyacid rājñas sarvaguṇopetam ananyasadṛśaṃ śayanam |<BR>
tasmin pracchadapaṭaikadeśe mandavisarpiṇī nāma yūkā prativasati sma |<BR>
atha tasmiṃṣ ṭiṇṭibho nāma matkuṇo vāyunā preritas sannipatitaḥ |<BR>
sa tu tac chayanam atisūkṣmottaracchadam ubhayopadhānaṃ<BR>
jāhnavīpulinavipulaṃ paramamṛdu surabhi ca dṛṣṭvā paraṃ<BR>
paritoṣam upagataḥ |<BR>
tatsparśākṛṣṭamanā itaś cetaḥ paribhraman katham api tayā<BR>
mandavisarpiṇyā sametaḥ |<BR>
tayābhihitaḥ |<BR>
kutas tvam asminn ayogyādhivāsa āgataḥ |<BR>
apagamyatām asmād iti |<BR>
matkuṇaḥ |<BR>
ārye ! mayā tāvad ihānekaprakārāṇi māṃsāny āsvāditāni<BR>
brāhmaṇakṣatriyaviṭchūdrāntassthāni rudhirāṇi ca |<BR>
tāni tu rūkṣāṇi picchilāny atuṣṭikarāṇy amanojñāni |<BR>
yaḥ punar asya śayanasyādhiṣṭhātā ! tasya manoramam amṛtopamam<BR>
asṛg bhaviṣyati |<BR>
ajasraṃ bhiṣagbhiḥ prayatnād auṣadhādyupakramād<BR>
vātapittaśleṣmanirodhād anāmayatayā snigdhapeśaladravais<BR>
sakhaṇḍaguḍadāḍimatrikaṭukapaṭubhis<BR>
sthalajajalajakhecarabalavatpradhānapiśitopabrṃhitair āhārair<BR>
upacitaṃ rudhiraṃ rasāyanam iva manye |<BR>
tac ca surabhi puṣṭikaraṃ cecchāmy ahaṃ tvatprasādād<BR>
āsvādayitum iti |<BR>
ato 'sau mandavisarpiṇy- āha |<BR>
asambhāvyam etat tvadvidhānām agnimukhānāṃ daṃśavṛttīnām |<BR>
apagamyatām asmāc chayanāt |<BR>
tato 'sau tasyāḥ pādayor nipatitaḥ |<BR>
sā tu dākṣiṇyāt tathā nāmeti pratipannā |<BR>
kintu naivākāle na cātimṛdubhāge tvayāsya prahartavyam iti |<BR>
so 'bravīt |<BR>
ko 'sya kālaḥ |<BR>
anabhijño 'ham aparicitatvāt |<BR>
sā tv akathayat |<BR>
madhupānaśramāgatanidrasya rativilāsanirbharasuptasya ca<BR>
śanair mṛdutayā bhavatā vicāraṇīyam |<BR>
madaśramanidrāparītakāyo nāśu prabudhyataeiti |<BR>
evam avasthāpite prathamapradoṣae evākālajñena daṣṭaḥ |<BR>
asāv api parthiva ulmukadagdha iva saṃlīnakukṣipradeśas<BR>
sasambhramam utthāyāha |<BR>
aho ! daṣṭo 'smi kenāpi |<BR>
atha matkuṇaś cakitatvād rājavacanaṃ śrutvā śayanād avatīrya <BR>
anyad vivaram āśritaḥ |<BR>
śayyāpālair api svāmyādeśāt sunipuṇam anviṣadbhir vastraṃ<BR>
parivartayadbhir antarlīnā mandavisarpiṇī samāsāditā vyāpāditā ca |<BR>
<BR>
[1,8 Der blaue Schakal]<BR>
<BR>
asti kasmiṃścin nagarasamīpe sannikṛṣṭavivarābhyantaraśāyī<BR>
jambukaś caṇḍaravo nāma |<BR>
sa kadācid āhāram anveṣamāṇaḥ kṣapām āsādya kṣutkṣāmagalas<BR>
sammīlitalocanaḥ paribhraman nagaraṃ praviṣṭaḥ |<BR>
tannagaravāsibhiś ca sārameyais<BR>
tīkṣṇadaśanakoṭivilupyamānāvayavo<BR>
bhayabhairavaphetkāraravapūritadigvivara itas tataḥ praskhalan<BR>
palāyamānaḥ kasmiṃścid ajñānān nīlīkalaśe sannipatitaḥ |<BR>
śvagaṇaś ca yathāgataṃ prāyāt |<BR>
asāv api kṛcchreṇāyuśśeṣatayāsmān nīlīkalaśāt samuttasthau<BR>
|<BR>
athāsya taccharīraṃ nīlīrasarañjitaṃ dṛṣṭvā samīpavartinaḥ<BR>
kroṣṭukagaṇāḥ ko 'yam iti bhayataraladṛśas sarvā diśaḥ<BR>
pradudruvuḥ |<BR>
asāv apy acintayat |<BR>
nūnam imāṃ svarūpavikṛtiṃ dṛṣṭvaite palāyantae iti |<BR>
atha dhīracittas tāṃś chanair avādīt |<BR>
alaṃ sambhrameṇa |<BR>
aham ākhaṇḍalājñayā sakalaśvāpadakulapālanakṣamaḥ<BR>
kṣititalam āgata iti |<BR>
atha tadvacanam ākarṇya<BR>
siṃhavyāghracitrakavānaraśaśahariṇavṛṣadaṃśajambukā<BR>
dayaś śvāpadagaṇās taṃ praṇemuḥ |<BR>
pratidinaṃ ca kesarikarajakuliśadāritamattebhapiśitair<BR>
āpūryamāṇakukṣiḥ kakṣam iva taṃ jambukapūgaṃ bahiḥ kṛtvā<BR>
siṃhavyāghrādīn āsannavartinaś cakāra |<BR>
ekadā tv asau vividhapiśitanāśitakṣud dikṣu sthitānāṃ<BR>
kroṣṭukānāṃ krośatāṃ ninādaṃ śrutvā tvaritataram uccair ninanāda<BR>
|<BR>
atas te siṃhādayas trapayā bhūbhāgadṛṣṭibhājaḥ kaṣṭam aho !<BR>
vañcitās smaḥ ! kroṣṭāyam ity avadhārya ruṣā taṃ paruṣagiraṃ<BR>
nāśitavanta iti |<BR>
<BR>
[1,9 Kamel, Löwe, Panther, Krähe und Schakal]<BR>
<BR>
asti ! kasmiṃścid vanoddeśe madotkaṭo nāma siṃhaḥ prativasati sma |<BR>
tasyānucarās trayaḥ piśitāśino dvīpivāyasagomāyavaḥ |<BR>
atha tair bhramadbhir dṛṣṭas sārthavāhaparibhraṣṭa uṣṭraḥ |<BR>
taṃ cājñātapūrvarūpaṃ hāsyajananaṃ dṛṣṭvā siṃhaḥ<BR>
pṛṣṭavān |<BR>
idam apūrvaṃ sattvam iha vane pṛcchyatām |<BR>
kas tvam iti |<BR>
tato 'vagatatattvārtho vāyaso 'bravīt |<BR>
ākhyātanāmoṣṭro 'yam iti |<BR>
tatas tena siṃhasakāśaṃ viśvāsyānītaḥ |<BR>
tenāpi yathāvṛttam ātmano viyogas sārthavāhāt samākhyātaḥ |<BR>
siṃhena cāsyābhyavapattir abhayapradānaṃ ca dattam |<BR>
evaṃ ca vartamāne kadācit siṃho<BR>
vanyagajayuddharadanakṣataśarīro guhāvāsī saṃvṛttaḥ |<BR>
pañcaṣaḍdivasātikrānte ca kāle sarvae eva tae āhāravaikalyād<BR>
ātyayikam āpatitāḥ |<BR>
yato 'vasannāḥ ! tatas siṃhenābhihitāḥ |<BR>
aham anayā rujā na kṣamaḥ pūrvavad āhāraṃ bhavatām utpādayitum |<BR>
te yūyam ātmārthe 'pi tāvad abhyudgamaṃ kuruta |<BR>
te tam āhuḥ |<BR>
evaṃ gate kim asmākam ātmapuṣṭyartheneti |<BR>
siṃhaḥ |<BR>
sādhv anujīvivṛttaṃ madupari bhaktiś ca bhavatām |<BR>
atiśobhanam abhihitam |<BR>
śaktā bhavantaḥ ! sarujaś cāham |<BR>
tan mamaitadavasthasyopanayatāhāram iti |<BR>
yadā ca na kiñcid ūcuḥ ! tadā tenābhihitāḥ |<BR>
kim anayā vrīḍayā |<BR>
anviṣyatāṃ kiñcit sattvam |<BR>
aham etadavastho 'pi yuṣmākam ātmanaś cotpādayiṣye<BR>
prāṇayātrārtham iti |<BR>
evam uktvā te 'py utthāya saha krathanakena vanāntaraṃ praviṣṭāḥ |<BR>
vyudasya krathanakaṃ duṣṭamantram ārabdhāḥ |<BR>
tatra vāyasa āha |<BR>
vināśitā vayam anena svāminā svādhīne 'py arthe |<BR>
tāv āhatuḥ |<BR>
katham |<BR>
so 'bravīt |<BR>
nanv ayaṃ krathanaka iti |<BR>
tae āhuḥ |<BR>
ayam asmākaṃ viśvāsopagataśaraṇāgato vayasyatve 'nujñātaḥ |<BR>
sa āha |<BR>
śaṣpabhujaḥ piśitāśinaś ca viṣamasambandhāḥ |<BR>
tatas tāv ūcatuḥ |<BR>
svāmināyam abhayapradānena rakṣyate |<BR>
tena cāyuktam aśakyaṃ caitad iti |<BR>
punar api vāyaso 'bravīt |<BR>
tiṣṭhata yūyaṃ yāvad aham evaitad arthaṃ sampratipādayiṣyāmi |<BR>
ity uktvā siṃhasakāśam agamat |<BR>
siṃhena cābhihitam |<BR>
anviṣṭaṃ yuṣmābhiḥ kiñcit sattvam iti |<BR>
kākaḥ |<BR>
yasya cakṣur balaṃ vā syāt ! so 'nviṣyatu |<BR>
vayaṃ tu sarvae evāhāravaikalyād andhāḥ parikṣīṇaśaktayaś<BR>
ca|<BR>
kintu prāptakālam avaśyaṃ vijñapyase |<BR>
svāminā vināśitas svātmanātmā svādhīne 'py arthe |<BR>
siṃhaḥ |<BR>
katham |<BR>
kākaḥ |<BR>
nanv ayaṃ krathanaka iti |<BR>
siṃhaḥ |<BR>
kaṣṭam |<BR>
nṛśaṃsam etat |<BR>
mayāsyābhyavapattir abhayaṃ ca prasādīkṛtam |<BR>
api ca |<BR>
<BR>
[ na gopradānaṃ na mahīpradānaṃ <BR>
na cānnadānaṃ hi tathā pradhānam |<BR>
yathā vadantīha mahāpradhānaṃ <BR>
sarvapradhāneṣv abhayapradānam ||117|| ]<BR>
<BR>
kākaḥ |<BR>
aho svāmino dharmaśāstraṃ prati pratibhā |<BR>
etad anyad api pradhānaṃ maharṣivacanam !  yathā śreyasām arthe<BR>
pāpīyān ārambhaḥ |<BR>
api coktam |<BR>
<BR>
[ tyajed ekaṃ kulasyārthe  grāmasyārthe kulaṃ tyajet |<BR>
grāmaṃ janapadasyārthe  svātmārthe pṛthivīṃ tyajet ||118|| ]<BR>
<BR>
punaś cāha |<BR>
mā svāmī svayaṃ vyāpādayatu |<BR>
mayāsyopadhinā vadha ārabdhaḥ |<BR>
siṃhaḥ |<BR>
katham iva |<BR>
kākaḥ |<BR>
ayaṃ tāvad etadavasthaṃ svāminam asmāṃś ca dṛṣṭvā svayam<BR>
ātmānam anyapuṣṭyarthaṃ svargagamanāya sattvahitāya nivedayati |<BR>
evam abhihitavati vāyase siṃho matibhramam ivārpito na kiñcid apy<BR>
udāhṛtavān |<BR>
asāv api punas tatsakāśaṃ gatvā kṛtakavacanaiḥ pratyekaṃ<BR>
vijñāpitavān |<BR>
siṃhāntikaṃ gatair yuṣmābhir evaṃ vaktavyam iti |<BR>
tataḥ kṛtasaṃvidas saha krathanakena siṃhasakāśaṃ gatāḥ |<BR>
atha vāyasaḥ praṇamya siṃhaṃ vijñāpitavān |<BR>
deva ! svāmiśarīraṃ sarvathā rakṣyam asmaccharīreṇeti |<BR>
athāsāv āha |<BR>
akalpakāyo bhavān |<BR>
na yuṣmaccharīropabhoge kṛte 'py asmākaṃ kiñcit<BR>
tṛptikāraṇaṃ bhavati |<BR>
tasmiṃś cāpayāte gomāyur abhihitavān |<BR>
asmān mama viśiṣṭataraṃ śarīram |<BR>
tan matprāṇaiḥ kriyatāṃ prāṇayātreti |<BR>
tam api tathaivābhihitavān |<BR>
apayāte ca tasmin dvīpy- āha |<BR>
ābhyāṃ mama viśiṣṭataraṃ śarīram idam upayujyatām iti |<BR>
tam apy asāv āha |<BR>
akalpakāyo bhavān apīti |<BR>
tac chrutvā krathanako 'cintayat |<BR>
naivātra kaś cid vināśyate |<BR>
tad aham apy evam eva bravīmi |<BR>
tata utthāya siṃhāntikam upagamyābravīt |<BR>
deva ! ebhyo mama viśiṣṭataraṃ śarīram |<BR>
tasmān maccharīreṇātmanaḥ prāṇayātrā kriyatām iti |<BR>
evam abhivadann eva dvīpigomāyubhyāṃ vidāritobhayakukṣis sadyaḥ<BR>
pañcatvam upagato bhakṣitaś ceti |<BR>
<BR>
[1,10 Strandläufer und Meer]<BR>
<BR>
asti ! samudratīraikadeśe ṭīṭibhadampatī prativasatas sma |<BR>
atha kadācit prasoṣyamāṇayā ṭīṭibhyā bhartābhihitaḥ |<BR>
kiñcit sthānam anviṣyatām ! yatrāhaṃ prasuve |<BR>
asāv akathayat |<BR>
nanv etad eva sthānaṃ vṛddhikaram |<BR>
atraiva prasūṣveti |<BR>
sābravīt |<BR>
alam anena sāpāyena |<BR>
avaśyam eva samudrajalavelāplavanān mamāpatyavināśo bhavati<BR>
|<BR>
asāv āha |<BR>
bhadre ! na śakto mahodadhir mayā sārdham īdṛśaṃ<BR>
vairānubandhaṃ kartum iti |<BR>
sābravīt |<BR>
bahv asadṛśaṃ tava samudreṇa balam |<BR>
katham ātmano jñāyate sārāsāratā |<BR>
uktaṃ ca |<BR>
<BR>
[ duḥkham ātmā paricchettum evaṃ yogyo na veti vā |<BR>
evaṃvid yasya vijñānaṃ saphalās tasya buddhayaḥ ||126|| ]<BR>
<BR>
api ca |<BR>
<BR>
[ mitrāṇāṃ hitakāmānāṃ yo vākyaṃ nābhinandati |<BR>
sa kūrma iva durbuddhiḥ kāṣṭhād bhraṣṭo vinaśyati ||127|| ]<BR>
<BR>
ṭīṭibhaḥ |<BR>
kathaṃ caitat |<BR>
ṭīṭibhī |<BR>
<BR>
[1,11 Haṃsas und Schildkröte]<BR>
<BR>
asti ! kasmiṃścit sarasi kambugrīvo nāma kacchapaḥ prativasati sma |<BR>
tasya dvau suhṛdau vikaṭasaṃkaṭanāmānau haṃsau |<BR>
atha kālaviparyaye dvādaśavārṣiky- anāvṛṣṭir āpatitā |<BR>
tatas tayor matir utpannā |<BR>
kṣīṇatoyam idaṃ saraḥ |<BR>
anyaṃ jalāśayaṃ gacchāveti |<BR>
kiṃ punaś ciroṣitaṃ priyamitraṃ kambugrīvam āmantrayāvahe |<BR>
tathā cānuṣṭhite kacchapenābhihitau |<BR>
kasmān mamāmantraṇaṃ kriyate |<BR>
yadi tu sneho 'sti ! tato mām apy asmān mṛtyumukhāt trātum arhathaḥ<BR>
|<BR>
yatkāraṇam ! yuvayos tāvad āhāravaikalyaṃ kevalam asmin<BR>
svalpodake sarasi ! mamātra tu maraṇam eva |<BR>
tad vicintyatām ! āhārasuhṛdviyogayoḥ ko garīyān |<BR>
tābhyām abhihitam |<BR>
yuktam āttha |<BR>
evam etat |<BR>
kiṃ punaḥ prāptakālaṃ bhavāñ jānāti |<BR>
avaśyaṃ nayāvāvāṃ bhavantam |<BR>
tvayā punaś cāpalān na kiñcid vaktavyam |<BR>
imāṃ tu yaṣṭiṃ madhye daśanair āpīḍaya |<BR>
evam anayaivoddhṛtya ṣaṣṭimātrāṇi yojanāni mahat saro<BR>
bhavantaṃ nayāvaḥ |<BR>
tatra sukhaṃ yāpayiṣyāma iti |<BR>
evaṃ ca niṣpanne tajjalāśayasannikṛṣṭanagarasyopariṣṭān<BR>
nīyamānaṃ dṛṣṭvā ! kim idaṃ śakaṭacakrapramāṇaṃ viyatā<BR>
nīyatae iti janas sakalakalas samvṛttaḥ |<BR>
tac ca śrutvāsannavināśaḥ kacchapo yaṣṭiṃ tyaktvābhihitavān<BR>
|<BR>
ahaṃ kacchapaḥ |<BR>
cāpalād eṣa lokaḥ pralapati ! iti bruvan vacanasamakālam evāśrayāt<BR>
paribhraṣṭo bhūmau nipatitaḥ ! māṃsārthinā ca lokena<BR>
pātasamakālam eva tīkṣṇaśastraiḥ khaṇḍaśo vibhakta iti |<BR>
<BR>
[1,12 Die drei Fische]<BR>
<BR>
asti ! kasmiṃścin mahāhrade mahākāyās trayo matsyāḥ prativasanti<BR>
sma ! tad yathā |<BR>
anāgatavidhātā pratyutpannamatir yadbhaviṣyaś ceti |<BR>
tatrānāgatavidhātrā tadudakāntargatena kadācit tatsamīpe<BR>
matsyabandhānām atikrāmatāṃ vacanaṃ śrutam |<BR>
bahumatsyo 'yaṃ hradaḥ |<BR>
atra matsyabandhaṃ kurmaḥ |<BR>
tac ca śrutvānāgatavidhātrā cintitam |<BR>
avaśyam etae āgantāraḥ |<BR>
tad ahaṃ pratyutpannamatiṃ yadbhaviṣyaṃ ca gṛhītvānyam<BR>
acchinnasrotaskaṃ hradaṃ saṃśrayāmīti |<BR>
tatas tāv āhūya pṛṣṭavān gamanāya |<BR>
tatra pratyutpannamatir matinivārito 'bhayacittaḥ katham api<BR>
pramādān nānuyātaḥ |<BR>
yadbhaviṣyas tv āsannavināśas tadvacanam anādṛtya nirārambha eva<BR>
 āsīt |<BR>
anyedyuś cāpayāte 'nāgatavidhātari matsyabandhair antassroto<BR>
nirudhya prakṣiptaṃ samvartajālam |<BR>
apakṛṣṭe ca jāle tasmin hrade nāpy ekataro 'vaśiṣṭaḥ |<BR>
evaṃ gate pratyutpannamatir mṛtarūpaṃ kṛtvātmānaṃ jalasya <BR>
upari darśitavān |<BR>
tair api svayam eva mṛto mahāmatsya iti kṛtvā parisrotasi sthāpitaḥ |<BR>
tasmād utplutyānyaṃ jalāśayaṃ gataḥ |<BR>
yadbhaviṣyas tv anekalaguḍaprahārajarjaritaśarīraḥ pañcatvam<BR>
upanīta iti |<BR>
ato 'haṃ bravīmi |<BR>
anāgatavidhātā ceti |<BR>
atha kadācit prasūtāyāṃ ṭīṭibhyāṃ tadbhartṛjijñāsayā samudreṇa<BR>
 apahṛtās te 'ṇḍakāḥ ! paśyāmi tāvat ! ayaṃ kim ārambhatae iti |<BR>
atha ṭīṭibhī śūnyam apatyasthānaṃ dṛṣṭvā paramāvignahṛdayā<BR>
bhartāram āha |<BR>
idaṃ tad āpatitaṃ mandabhāgyāyāḥ |<BR>
asāv antarlīnam avahasya tām āha |<BR>
mamāpi tāvat ! bhadre ! dṛśyatāṃ sāmarthyam iti |<BR>
tatas tena pakṣisamājaṃ kṛtvā niveditaṃ tadapatyaharaṇajaṃ<BR>
duḥkham |<BR>
tatraikenābhihitam |<BR>
asamarthā vayaṃ mahodadhivigrahāya |<BR>
kiṃ punar atra prāptakālam |<BR>
sarvae eva vayam ākrandena garutmantam udvejayāmaḥ |<BR>
saiva no duḥkham apaneṣyati |<BR>
ity avadhārya tatsakāśaṃ gatāḥ |<BR>
asāv api devāsuraraṇanimittam āhūto viṣṇunā garuḍas tat<BR>
svayūthyavyasanaṃ dṛṣṭvā manyum ājagāma |<BR>
devo 'pi viṣṇus traikālyadarśanasāmakṣyāt tasyāntargataṃ matvā<BR>
svayam eva tatsakāśam agamat |<BR>
atha devaṃ dṛṣṭvā sutarām āvignahṛdayo 'bravīt |<BR>
yuktaṃ tvayā nāthena satā samudrāpasadān mamāyaṃ paribhava iti<BR>
|<BR>
jñātvā ca devaḥ parihasya samudrasyedam uvāca |<BR>
samarpayādhunāpatyāni ṭīṭibhasyeti |<BR>
anyathā tvām āgneyāstrapratāpitam<BR>
anekavaḍavāmukhasahasraparikṣīṇatoyaṃ sadyaḥ kariṣyāmīti |<BR>
evam ukto mahodadhiś cintayām āsa |<BR>
mamāṇḍajena sarvanāśa eva prārabdhaḥ |<BR>
iti matvā praṇamya devaṃ samarpitavān iti |<BR>
<BR>
[1,13 Der listige Schakal]<BR>
<BR>
asti ! kasmiṃścid vanoddeśe vṛkajambukakarabhasahito<BR>
vajradanto nāma siṃhaḥ prativasati sma |<BR>
kadācid asau vanyadviparadanakoṭipāṭitavakṣā ekadeśasthaḥ<BR>
kṣutkṣāmatanuḥ kṣudhā parigatān tān sacivān āha |<BR>
kiñcid anviṣyatāṃ vane sattvajātam ! yenāham etadavastho 'pi<BR>
bhavatāṃ vṛttim āpādayiṣyāmi |<BR>
atha tadājñāsamakālam eva te 'raṇye paryaṭanto yadā na kiñcid<BR>
āseduḥ ! tadāsau jambukas taṃ śaṅkukarṇanāmānaṃ karabhaṃ<BR>
vivikte 'bhihitavān |<BR>
kim atra prāptakālaṃ manyate bhavān |<BR>
svāmī vajradanto 'smadīyaparyaṭanam anarthakaṃ śrutvā kadācid<BR>
vināśāya pravartate |<BR>
tad ahaṃ kiñcid bhavataḥ prārthaye ! yadi pratīcchasīti |<BR>
sa āha |<BR>
kiṃ mamāsti ! vayasya ! yat prārthyate |<BR>
śarīram api me tvadāyattam |<BR>
yathābhimatam upayujyatām iti |<BR>
atha jambuko 'bravīt |<BR>
etad evātra kāraṇam |<BR>
ahaṃ te dviguṇaṃ śarīraṃ siṃhasakāśād dāpayiṣye |<BR>
tvayāpy evaṃ vayam ātmā ca saṃvardhitās syur iti |<BR>
pratipannaś cāsau |<BR>
evam abhidhāya siṃhasakāśaṃ gatvā tam āha |<BR>
svāmin ! na kiñcit sattvam āsāditam |<BR>
eṣa punaś śaṅkukarṇo 'bhidhatte |<BR>
bṛhatprasthena dviguṇayā tulayojjāsyaṃ śarīraṃ samprayacchāmi <BR>
iti |<BR>
tac chrutvā siṃhaḥ prahṛṣṭa āha |<BR>
evaṃ kriyatām |<BR>
atha pratipanne śaṅkukarṇaḥ papāta bhūmau ! khaṇḍaśaś ca kṛtaḥ |<BR>
tataś caturakas taṃ siṃhaṃ rudhiraraktasarvagātraṃ dṛṣṭvā <BR>
abravīt |<BR>
gacchatu svāmī snānam ācaritum ! yāvad ahaṃ kravyamukhasahitas<BR>
tiṣṭhāmi |<BR>
gate ca tasmiṃś caturakas taṃ kravyamukham āha |<BR>
bhakṣaya tāvad ataḥ piśitam ! yāvad asau snātuṃ gataḥ |<BR>
so 'bravīt |<BR>
bhakṣayitvā kim uttaraṃ dāsyāmi |<BR>
jambuko 'bravīt |<BR>
kiṃ tavānena vicāreṇa |<BR>
aham etasya prativacanaṃ dāsyāmi |<BR>
tvayā punar mama mukham evāvalokitavyam iti |<BR>
evam ukte tābhyāṃ kravyam atibahu bhakṣitam |<BR>
atrāntare siṃhas samprāpto yāvat paśyati sakalaṃ jaṭharapiśitam<BR>
upabhuktam ! tataś caturakam āha |<BR>
māma ! kva taj jatharapiśitam |<BR>
evaṃ vadati siṃhe kravyamukho mukhaṃ caturakasyāvalokitavān |<BR>
caturako 'bravīt |<BR>
kim adhunā manmukham avalokayasi |<BR>
svāmin |<BR>
bhakṣitam aneneti |<BR>
atha siṃhaḥ kuliśakharanakaro bhrūkuṭilamukhaḥ prakaṭitaroṣas<BR>
taṃ hantum aicchat |<BR>
athāsāv api vṛko mukhavaivarṇyavepathuvyāptatanur<BR>
atanupadavikṣepaḥ kṣiprapalāyanapaṭur aṭavīm uddiśya jagāma |<BR>
siṃho 'pi kiñcid anusṛtya pratinivṛttaḥ |<BR>
etasmiṃś cāntare kathamapi ca tatsamīpam atha kaścit sārthavāho<BR>
anena pathāyātaḥ |<BR>
tasya ca sārthāgresaraṃ kaṭāhena galabaddhena karabham<BR>
āgacchantaṃ dṛṣṭvā kṛtakaviṣādo jambukas taṃ siṃham āha |<BR>
deva ! vinaṣṭāv āvām |<BR>
mā khalu kaścid vanaṃ dhārayatu |<BR>
yāvad adyāpi piśitaṃ nopabhujyate ! tāvad bṛhatprastham ādāya<BR>
dhanikācāreṇāyaṃ karabhakas samprāptaḥ |<BR>
tat kim atra prāptakālam |<BR>
gacchatu svāmī digantaram anyat ! yāvad aham enaṃ<BR>
labdhacittābhiprāyaṃ karomīti |<BR>
evam abhihite siṃhas tasmād apayātaḥ |<BR>
caturako 'pi bahudināni tat piśitam upabhuktavān |<BR>
<BR>
[1,14 Übel angebrachter Rat]<BR>
<BR>
asti kasmiṃścid vanoddeśe mahān vānarayūthaḥ |<BR>
sa kadācid dhemantakāle 'sukhāsīno 'tivihvalatayā<BR>
khadyotaṃ dṛṣṭvāgnir ayam ity āhāryaiś śuṣkatṛṇaparṇair<BR>
ācchādya prasāritabhujaḥ kakṣakukṣivakṣaḥpradeśān<BR>
kaṇḍūyamānaḥ pratāpamanorathasukhāni kilānubhavati |<BR>
tatraikaś śākhāmṛgas tadgatamanā muhurmuhus tam eva<BR>
mukhenopādhamat |<BR>
atha sūcīmukho nāma |<BR>
tena vṛkṣād avatīryābhihitaḥ |<BR>
mā kliśaḥ |<BR>
nāyaṃ vahniḥ ! khadyoto 'yam iti |<BR>
athāsāv adhamat tasya tad vacanam avamanyaiva |<BR>
punaś ca tenāsakṛd vāryamāṇo naiva śāmyati |<BR>
kiṃ bahunā ! tāvat tena karṇābhāśam āgatyāgatya prabalam<BR>
udvejitaḥ ! yāvat tena sahasā gṛhītvā śilāyām āvidhya vigataprāṇaḥ kṛto<BR>
asāv iti |<BR>
<BR>
[1,15 Duṣṭabuddhi und Abuddhi]<BR>
<BR>
asti ! kasmiṃścid adhiṣṭhāne vaṇiksutau suhṛdau staḥ |<BR>
eko duṣṭabuddhir aparo dharmabuddhiḥ |<BR>
tāv arthopārjananimittaṃ viśiṣṭaṃ deśāntaraṃ gatau |<BR>
atha tatra dharmabuddhir nāmaikas sārthavāhasuto yas tena kasyacit<BR>
sādhoḥ pūrvasthāpitaṃ kalaśikāgataṃ svabhāgyapracoditaṃ<BR>
raupyadīnārasahasraṃ prāptam |<BR>
sa duṣṭabuddhinā saha sampradhārya kṛtārthāv āvāṃ svadeśaṃ<BR>
gacchāva iti pratyāgatau |<BR>
adhiṣṭhānasamīpe dharmabuddhinābhihitam |<BR>
dīnārā ardhavibhāgena vibhajyantām |<BR>
svagṛhān praviśāvaḥ |<BR>
adhunā suḥrtsvajanādisamakṣam ujjvalaṃ vatsyāvaḥ |<BR>
atha duṣṭabuddhir antaḥkaṭhinahṛdayas svārthasiddhaye tam āha |<BR>
bhadra ! vittaśeṣo yāvad āvayos sāmānyaḥ ! tāvad avicchinnas<BR>
snehasadbhāvaḥ |<BR>
kintv ekam ekaṃ śataṃ gṛhītvā praviśāvaḥ |<BR>
yatkāraṇam ! puṇyaparīkṣā hrāsavṛddhibhyāṃ bhaviṣyaty<BR>
ekārthatā ca janaspṛhaṇīyā |<BR>
tathā cānuṣṭhite śeṣaṃ kutracit suguptaṃ kṛtvā praviṣṭau |<BR>
atha tadvarṣābhyantare duṣṭabuddhir asadvyayavyasanitvād<BR>
bhāgyacchidratayā ca kṣīṇapratyaṃśaḥ punar api ca nidhito<BR>
dharmabuddhinā sahāparaśataṃ vibhaktavān |<BR>
tad api dvitīyavarṣābhyantare tathaiva kṣīṇam |<BR>
evaṃ gate duṣṭabuddhiś cintayām āsa |<BR>
yadi punaś śatavibhāgena vibhajāvaḥ ! tat kiṃ mayā kṛtaṃ bhavati |<BR>
śeṣaiṣ ṣaḍbhir apahṛtais samastāny evāsādayāmi |<BR>
evaṃ matvaikākī bhūtvā tām arthamātrām apanīya pradeśaṃ<BR>
samīkṛtya māsātikrānte kāle dharmabuddhim abhihitavān |<BR>
bhadra ! samavibhāgaṃ śeṣavittasya kurva iti |<BR>
pratipanne ca dharmabuddhinā saha gatvā tam evoddeśaṃ khātakarma<BR>
kartum ārabdhaḥ |<BR>
khanyamāne ca yadā na dṛśyate ! tadā prathamataraṃ dhṛṣṭatayā<BR>
duṣṭabuddhiḥ pāṣāṇenātmanaś śiro 'tāḍayad abravīc ca<BR>
sasambhramam |<BR>
kva tad brahmahṛdayam ! dharmabuddhe |<BR>
nūnaṃ tvayāpahṛtam iti |<BR>
evaṃ parasparaśaṅkayā vivadamānau dharmasthānam upāgatau |<BR>
āvedite ca tasminn arthe 'vagate 'vyaktavyavahāraduśchedatayā<BR>
sanniruddhau |<BR>
pañcarātrābhyantarāc ca duṣṭabuddhinādhikṛtānāṃ pratijñātam<BR>
|<BR>
sākṣiṇo mama santy atravyavahāradīnārāṇām iti |<BR>
tais tu vyavahāranivartanārthaṃ pṛṣṭaḥ |<BR>
kas te sākṣī |<BR>
darśayasveti |<BR>
so 'bravīt |<BR>
yasyaiva vṛkṣasyādhastāt sthāpitaṃ dravyam ! tenaiva vibhāvayāmi<BR>
 iti |<BR>
atha te vismayam upagatāḥ ! kathaṃ vanaspatir mantrayiṣyatīti |<BR>
kṛtapratibhuvau svagṛhaṃ visarjitau |<BR>
atha duṣṭabuddhinā svagṛhaṃ gatena pitābhihitaḥ |<BR>
tāta ! maddhastagatās te paṇāḥ |<BR>
kintu vāṅmātrāvabaddhās tiṣṭhanti |<BR>
ahaṃ tu tvām adya rātrau vṛkṣavivare 'smin sthāpayāmi |<BR>
prabhāte dharmādhikṛtasamakṣaṃ pṛṣṭas taṃ vibhāvayeti |<BR>
tatas tenābhihitam |<BR>
putra ! vinaṣṭāv āvām |<BR>
kiṃ kāraṇam ! anupāya eṣaḥ |<BR>
tathā ca |<BR>
<BR>
[ upāyaṃ cintayet prājño hy apāyam api cintayet |<BR>
paśyato bakamūrkhasya nakulair bhakṣitās sutāḥ ||168 || ]<BR>
<BR>
so 'bravīt |<BR>
katham etat |<BR>
asāv āha |<BR>
<BR>
[1,16 Reiher und Ichneumon]<BR>
<BR>
asti ! kasmiṃścid arjunavṛkṣe bakadampatī prativasatas sma |<BR>
tatra ca vṛkṣavivarānusārī mahākāyo 'hir asañjātakriyāṇy eva<BR>
 apatyāni bhakṣayati sma |<BR>
tena ca nirvedena naṣṭasañjñāv āhārakriyām utsṛjya<BR>
jalāśayaikadeśe vimanaskāv āsāte |<BR>
atha tatraikaḥ kulīrakas tam āha |<BR>
māma ! kim adyāpy āhāro anuṣṭhīyatae iti |<BR>
bakaḥ |<BR>
adhṛtiparītasya me kuta āhārābhilāṣa iti |<BR>
yato 'sāv āha |<BR>
kiṃlakṣaṇasamutthādhṛtiḥ |<BR>
sa tu tasmai yathāvṛttam apatyabhakṣaṇam ākhyātavān |<BR>
kulīrakas tu taṃ samarthitavān |<BR>
aham upāyaṃ tadvadhāya kathayāmi |<BR>
yeyaṃ nakulavasatir etatprabhṛtyavicchinnaparamparayā<BR>
matsyapiśitaṃ prakīryatām ! yāvatsarpavasatiḥ |<BR>
tatas tae evainaṃ ghātayiṣyanti |<BR>
tathā cānuṣṭhite nakulaiḥ piśitamārgānusāribhiḥ<BR>
pūrvavairakriyām anusmaradbhiḥ khaṇḍaśo 'hiṃ kurvadbhiḥ<BR>
pūrvadṛṣṭamārgam ādhāvadbhir bakāvāsaṃ gatvā bakasya<BR>
śeṣāpatyabhakṣaṇaṃ kṛtam iti |<BR>
<BR>
[1,15]<BR>
<BR>
ato 'haṃ bravīmi |<BR>
upāyaṃ cintayet prājño hy apāyam api cintayet |<BR>
iti bruvann api tenāsau nītvā sthāpito vṛkṣavivare |<BR>
atha prabhātasamaye 'dhikaraṇaprakṛtipratyakṣaṃ<BR>
dharmaśāstravacanābhiśrāvitena vanaspatinā yathāprastutam<BR>
abhihitam |<BR>
dharmabuddhinārtho 'pahṛta iti |<BR>
tac ca śrutvā dharmabuddiś cintayām āsa |<BR>
katham avāk pādapo vācaṃ vyāhariṣyati |<BR>
tat kāraṇenātra bhavitavyam |<BR>
sarvathā buddhisādhyam etat |<BR>
atha dharmasthānīyān āha |<BR>
aho vismayaḥ |<BR>
adyāpy aviplutae eva loke dharmabuddir ahaṃ vijane 'smin vanae<BR>
ekāky- āgamya tad dravyaṃ gṛhītavān |<BR>
athāpaśyam ahim atikāyam āyāntam |<BR>
cintitaṃ ca mayā |<BR>
kaṣṭam idam āpatitam |<BR>
abhihitaṃ ca |<BR>
punar api viṣayā labhyante ! na tu prāṇāḥ |<BR>
punar āgamiṣyāmi |<BR>
ity atraiva vṛkṣamūle 'vasthāpitam |<BR>
adhunāvaśyaṃ rājavaśāt samarpitavyam |<BR>
kintv asmāt sthānād ekānte 'vasthānaṃ kurudhvam ! yāvad aham<BR>
enaṃ nidhipālaṃ kṛṣṇasarpaṃ parājayāmi |<BR>
ity uktvāhāryaiś śuṣkadāruparṇanicayair vṛkṣavivaram<BR>
āpūryāgnim ādīpayitum ārabdhaḥ |<BR>
duṣṭabuddhis tv adhomukhenākṣṇā vilokya vṛkṣavivarāntargataṃ<BR>
vaṇikputraṃ dṛṣṭvā vyathitamanā abhavat |<BR>
pradīpte ca vahnau samantata ujjvalībhūtād vṛkṣavivarāt sphaṭitatanuḥ<BR>
pluṣṭakeśas srastatvag yadā jāto vaṇik ! tadā bhūmau nipatitaḥ |<BR>
tat tu mahad vaikārikaṃ dṛṣṭvā kim idam iti paraṃ vismayam upagatāḥ |<BR>
kiñcij jīvitaṃ ca pratyakṣam abhijñāya vaṇikputraṃ papracchuḥ |<BR>
kim idam īdṛśam agnipatanam adhyavasitaṃ bhavateti |<BR>
tato 'sāv abravīt |<BR>
anena duṣputreṇāham avasthām imāṃ prāpita iti |<BR>
evam abhivadan pañcatvam upagataḥ |<BR>
anantaraṃ dharmādhikṛtās tam arthaṃ jñātvābhihitavantaḥ |<BR>
duṣṭabuddhir ayaṃ pāpaś śūle 'vataṃsyatām iti |<BR>
<BR>
[1,17]<BR>
<BR>
asti kasmiṃścid adhiṣṭhāne kṣīṇabāndhavo vaṇiksutaḥ |<BR>
sa deśāntaram arthopārjananimittaṃ prasthitaḥ |<BR>
tasya tulā lohasahasrakṛtā vidyate |<BR>
so 'nyasmin vaṇikputrake tāṃ nikṣipya deśāntaram arthopārjanāya<BR>
prāyāt |<BR>
kṣīṇabhāgyatvāc ca tena bahunāpi kālena na kiñcid āsāditam |<BR>
pratyāgataś ca tāṃ tulāṃ tasmāt prārthitavān |<BR>
tenoktaṃ ca |<BR>
sā mūṣakair bhakṣiteti |<BR>
athāsāv acintayat |<BR>
vismayanīyam etat |<BR>
kathaṃ lohasahasramayīṃ tulāṃ mūṣakā bhakṣayiṣyantīti |<BR>
antarlīnam avahasyābravīt ! avaśyam etad evam ! yatkāraṇam |<BR>
vṛṣyaṃ svādu mṛdu ca lohaṃ katham ākhavo na bhakṣayiṣyanti ! iti<BR>
pratipannavāk |<BR>
asāv api suparihṛṣṭahṛdayaḥ pādyādipurassarāṃ tasya pūjāṃ<BR>
kartum ārabdhavān bhojane ca prārthitavān |<BR>
tasya ca nātidure nadī |<BR>
tatra snānābhyudyatasya ca tasya svīyaṃ putram ekam<BR>
āmalakasnānaśāṭikāsametaṃ pṛṣṭataḥ preṣitavān |<BR>
asāv api pratyāgacchan dārakam anyasmin mitragṛhe suguptaṃ kṛtvā<BR>
praviṣṭaḥ |<BR>
atha bhojanasamaye sārthavāho dārakam adṛṣṭvā samākulamanāś<BR>
śaṅkitahṛdayaś ca tam apṛcchat |<BR>
kvāsau dārakas tavānupadapreṣitaḥ |<BR>
iha na praviṣṭa iti |<BR>
atha so 'bravīt |<BR>
śyenenāpahṛtaḥ |<BR>
tac chrutvā paramāvigno nirdayībhūtaś ca taṃ bāhau gṛhītvā<BR>
dharmasthānaṃ nītavān ! āha ca |<BR>
paritrāyadhvam |<BR>
anena me dārakaḥ kvāpi gopita iti |<BR>
pṛṣṭaś cāsau prāḍvivākaiḥ |<BR>
kim etat |<BR>
kathyatām iti |<BR>
sa vihasyābravīt |<BR>
śyenenāpahṛta iti |<BR>
tatas tair vismitamanobhir abhihitaḥ |<BR>
kathaṃ śyeno dārakam apahariṣyatīti |<BR>
dharmādhikṛtais tathyaṃ pṛcchyamāno 'bravīt |<BR>
kim atra citram |<BR>
yatra tulā lohasahasrasyāsya gehe madīyā mūṣakair bhakṣitā ! tatra<BR>
kathaṃ dārakaś śyenena nāpahriyatae iti |<BR>
tac ca śrutvā pratipāditavantas te prāḍvivākāḥ parasparasya<BR>
tattulātaddārakadānam iti |<BR>
<BR>
<BR>
<BR>
</body></html>
